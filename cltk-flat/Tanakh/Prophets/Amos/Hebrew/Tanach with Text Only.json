{
    "text": {
        "0_Chapter, 0_Verse": "דברי עמוס אשר היה בנקדים מתקוע אשר חזה על ישראל בימי עזיה מלך יהודה ובימי ירבעם בן יואש מלך ישראל שנתים לפני הרעש",
        "0_Chapter, 1_Verse": "ויאמר יהוה מציון ישאג ומירושלם יתן קולו ואבלו נאות הרעים ויבש ראש הכרמל",
        "0_Chapter, 2_Verse": "כה אמר יהוה על שלשה פשעי דמשק ועל ארבעה לא אשיבנו על דושם בחרצות הברזל את הגלעד",
        "0_Chapter, 3_Verse": "ושלחתי אש בבית חזאל ואכלה ארמנות בן הדד",
        "0_Chapter, 4_Verse": "ושברתי בריח דמשק והכרתי יושב מבקעת און ותומך שבט מבית עדן וגלו עם ארם קירה אמר יהוה",
        "0_Chapter, 5_Verse": "כה אמר יהוה על שלשה פשעי עזה ועל ארבעה לא אשיבנו על הגלותם גלות שלמה להסגיר לאדום",
        "0_Chapter, 6_Verse": "ושלחתי אש בחומת עזה ואכלה ארמנתיה",
        "0_Chapter, 7_Verse": "והכרתי יושב מאשדוד ותומך שבט מאשקלון והשיבותי ידי על עקרון ואבדו שארית פלשתים אמר אדני יהוה",
        "0_Chapter, 8_Verse": "כה אמר יהוה על שלשה פשעי צר ועל ארבעה לא אשיבנו על הסגירם גלות שלמה לאדום ולא זכרו ברית אחים",
        "0_Chapter, 9_Verse": "ושלחתי אש בחומת צר ואכלה ארמנתיה",
        "0_Chapter, 10_Verse": "כה אמר יהוה על שלשה פשעי אדום ועל ארבעה לא אשיבנו על רדפו בחרב אחיו ושחת רחמיו ויטרף לעד אפו ועברתו שמרה נצח",
        "0_Chapter, 11_Verse": "ושלחתי אש בתימן ואכלה ארמנות בצרה",
        "0_Chapter, 12_Verse": "כה אמר יהוה על שלשה פשעי בני עמון ועל ארבעה לא אשיבנו על בקעם הרות הגלעד למען הרחיב את גבולם",
        "0_Chapter, 13_Verse": "והצתי אש בחומת רבה ואכלה ארמנותיה בתרועה ביום מלחמה בסער ביום סופה",
        "0_Chapter, 14_Verse": "והלך מלכם בגולה הוא ושריו יחדו אמר יהוה",
        "1_Chapter, 0_Verse": "כה אמר יהוה על שלשה פשעי מואב ועל ארבעה לא אשיבנו על שרפו עצמות מלך אדום לשיד",
        "1_Chapter, 1_Verse": "ושלחתי אש במואב ואכלה ארמנות הקריות ומת בשאון מואב בתרועה בקול שופר",
        "1_Chapter, 2_Verse": "והכרתי שופט מקרבה וכל שריה אהרוג עמו אמר יהוה",
        "1_Chapter, 3_Verse": "כה אמר יהוה על שלשה פשעי יהודה ועל ארבעה לא אשיבנו על מאסם את תורת יהוה וחקיו לא שמרו ויתעום כזביהם אשר הלכו אבותם אחריהם",
        "1_Chapter, 4_Verse": "ושלחתי אש ביהודה ואכלה ארמנות ירושלם",
        "1_Chapter, 5_Verse": "כה אמר יהוה על שלשה פשעי ישראל ועל ארבעה לא אשיבנו על מכרם בכסף צדיק ואביון בעבור נעלים",
        "1_Chapter, 6_Verse": "השאפים על עפר ארץ בראש דלים ודרך ענוים יטו ואיש ואביו ילכו אל הנערה למען חלל את שם קדשי",
        "1_Chapter, 7_Verse": "ועל בגדים חבלים יטו אצל כל מזבח ויין ענושים ישתו בית אלהיהם",
        "1_Chapter, 8_Verse": "ואנכי השמדתי את האמרי מפניהם אשר כגבה ארזים גבהו וחסן הוא כאלונים ואשמיד פריו ממעל ושרשיו מתחת",
        "1_Chapter, 9_Verse": "ואנכי העליתי אתכם מארץ מצרים ואולך אתכם במדבר ארבעים שנה לרשת את ארץ האמרי",
        "1_Chapter, 10_Verse": "ואקים מבניכם לנביאים ומבחוריכם לנזרים האף אין זאת בני ישראל נאם יהוה",
        "1_Chapter, 11_Verse": "ותשקו את הנזרים יין ועל הנביאים צויתם לאמר לא תנבאו",
        "1_Chapter, 12_Verse": "הנה אנכי מעיק תחתיכם כאשר תעיק העגלה המלאה לה עמיר",
        "1_Chapter, 13_Verse": "ואבד מנוס מקל וחזק לא יאמץ כחו וגבור לא ימלט נפשו",
        "1_Chapter, 14_Verse": "ותפש הקשת לא יעמד וקל ברגליו לא ימלט ורכב הסוס לא ימלט נפשו",
        "1_Chapter, 15_Verse": "ואמיץ לבו בגבורים ערום ינוס ביום ההוא נאם יהוה",
        "2_Chapter, 0_Verse": "שמעו את הדבר הזה אשר דבר יהוה עליכם בני ישראל על כל המשפחה אשר העליתי מארץ מצרים לאמר",
        "2_Chapter, 1_Verse": "רק אתכם ידעתי מכל משפחות האדמה על כן אפקד עליכם את כל עונתיכם",
        "2_Chapter, 2_Verse": "הילכו שנים יחדו בלתי אם נועדו",
        "2_Chapter, 3_Verse": "הישאג אריה ביער וטרף אין לו היתן כפיר קולו ממענתו בלתי אם לכד",
        "2_Chapter, 4_Verse": "התפל צפור על פח הארץ ומוקש אין לה היעלה פח מן האדמה ולכוד לא ילכוד",
        "2_Chapter, 5_Verse": "אם יתקע שופר בעיר ועם לא יחרדו אם תהיה רעה בעיר ויהוה לא עשה",
        "2_Chapter, 6_Verse": "כי לא יעשה אדני יהוה דבר כי אם גלה סודו אל עבדיו הנביאים",
        "2_Chapter, 7_Verse": "אריה שאג מי לא יירא אדני יהוה דבר מי לא ינבא",
        "2_Chapter, 8_Verse": "השמיעו על ארמנות באשדוד ועל ארמנות בארץ מצרים ואמרו האספו על הרי שמרון וראו מהומת רבות בתוכה ועשוקים בקרבה",
        "2_Chapter, 9_Verse": "ולא ידעו עשות נכחה נאם יהוה האוצרים חמס ושד בארמנותיהם",
        "2_Chapter, 10_Verse": "לכן כה אמר אדני יהוה צר וסביב הארץ והורד ממך עזך ונבזו ארמנותיך",
        "2_Chapter, 11_Verse": "כה אמר יהוה כאשר יציל הרעה מפי הארי שתי כרעים או בדל אזן כן ינצלו בני ישראל הישבים בשמרון בפאת מטה ובדמשק ערש",
        "2_Chapter, 12_Verse": "שמעו והעידו בבית יעקב נאם אדני יהוה אלהי הצבאות",
        "2_Chapter, 13_Verse": "כי ביום פקדי פשעי ישראל עליו ופקדתי על מזבחות בית אל ונגדעו קרנות המזבח ונפלו לארץ",
        "2_Chapter, 14_Verse": "והכיתי בית החרף על בית הקיץ ואבדו בתי השן וספו בתים רבים נאם יהוה",
        "3_Chapter, 0_Verse": "שמעו הדבר הזה פרות הבשן אשר בהר שמרון העשקות דלים הרצצות אביונים האמרת לאדניהם הביאה ונשתה",
        "3_Chapter, 1_Verse": "נשבע אדני יהוה בקדשו כי הנה ימים באים עליכם ונשא אתכם בצנות ואחריתכן בסירות דוגה",
        "3_Chapter, 2_Verse": "ופרצים תצאנה אשה נגדה והשלכתנה ההרמונה נאם יהוה",
        "3_Chapter, 3_Verse": "באו בית אל ופשעו הגלגל הרבו לפשע והביאו לבקר זבחיכם לשלשת ימים מעשרתיכם",
        "3_Chapter, 4_Verse": "וקטר מחמץ תודה וקראו נדבות השמיעו כי כן אהבתם בני ישראל נאם אדני יהוה",
        "3_Chapter, 5_Verse": "וגם אני נתתי לכם נקיון שנים בכל עריכם וחסר לחם בכל מקומתיכם ולא שבתם עדי נאם יהוה",
        "3_Chapter, 6_Verse": "וגם אנכי מנעתי מכם את הגשם בעוד שלשה חדשים לקציר והמטרתי על עיר אחת ועל עיר אחת לא אמטיר חלקה אחת תמטר וחלקה אשר לא תמטיר עליה תיבש",
        "3_Chapter, 7_Verse": "ונעו שתים שלש ערים אל עיר אחת לשתות מים ולא ישבעו ולא שבתם עדי נאם יהוה",
        "3_Chapter, 8_Verse": "הכיתי אתכם בשדפון ובירקון הרבות גנותיכם וכרמיכם ותאניכם וזיתיכם יאכל הגזם ולא שבתם עדי נאם יהוה",
        "3_Chapter, 9_Verse": "שלחתי בכם דבר בדרך מצרים הרגתי בחרב בחוריכם עם שבי סוסיכם ואעלה באש מחניכם ובאפכם ולא שבתם עדי נאם יהוה",
        "3_Chapter, 10_Verse": "הפכתי בכם כמהפכת אלהים את סדם ואת עמרה ותהיו כאוד מצל משרפה ולא שבתם עדי נאם יהוה",
        "3_Chapter, 11_Verse": "לכן כה אעשה לך ישראל עקב כי זאת אעשה לך הכון לקראת אלהיך ישראל",
        "3_Chapter, 12_Verse": "כי הנה יוצר הרים וברא רוח ומגיד לאדם מה שחו עשה שחר עיפה ודרך על במתי ארץ יהוה אלהי צבאות שמו",
        "4_Chapter, 0_Verse": "שמעו את הדבר הזה אשר אנכי נשא עליכם קינה בית ישראל",
        "4_Chapter, 1_Verse": "נפלה לא תוסיף קום בתולת ישראל נטשה על אדמתה אין מקימה",
        "4_Chapter, 2_Verse": "כי כה אמר אדני יהוה העיר היצאת אלף תשאיר מאה והיוצאת מאה תשאיר עשרה לבית ישראל",
        "4_Chapter, 3_Verse": "כי כה אמר יהוה לבית ישראל דרשוני וחיו",
        "4_Chapter, 4_Verse": "ואל תדרשו בית אל והגלגל לא תבאו ובאר שבע לא תעברו כי הגלגל גלה יגלה ובית אל יהיה לאון",
        "4_Chapter, 5_Verse": "דרשו את יהוה וחיו פן יצלח כאש בית יוסף ואכלה ואין מכבה לבית אל",
        "4_Chapter, 6_Verse": "ההפכים ללענה משפט וצדקה לארץ הניחו",
        "4_Chapter, 7_Verse": "עשה כימה וכסיל והפך לבקר צלמות ויום לילה החשיך הקורא למי הים וישפכם על פני הארץ יהוה שמו",
        "4_Chapter, 8_Verse": "המבליג שד על עז ושד על מבצר יבוא",
        "4_Chapter, 9_Verse": "שנאו בשער מוכיח ודבר תמים יתעבו",
        "4_Chapter, 10_Verse": "לכן יען בושסכם על דל ומשאת בר תקחו ממנו בתי גזית בניתם ולא תשבו בם כרמי חמד נטעתם ולא תשתו את יינם",
        "4_Chapter, 11_Verse": "כי ידעתי רבים פשעיכם ועצמים חטאתיכם צררי צדיק לקחי כפר ואביונים בשער הטו",
        "4_Chapter, 12_Verse": "לכן המשכיל בעת ההיא ידם כי עת רעה היא",
        "4_Chapter, 13_Verse": "דרשו טוב ואל רע למען תחיו ויהי כן יהוה אלהי צבאות אתכם כאשר אמרתם",
        "4_Chapter, 14_Verse": "שנאו רע ואהבו טוב והציגו בשער משפט אולי יחנן יהוה אלהי צבאות שארית יוסף",
        "4_Chapter, 15_Verse": "לכן כה אמר יהוה אלהי צבאות אדני בכל רחבות מספד ובכל חוצות יאמרו הו הו וקראו אכר אל אבל ומספד אל יודעי נהי",
        "4_Chapter, 16_Verse": "ובכל כרמים מספד כי אעבר בקרבך אמר יהוה",
        "4_Chapter, 17_Verse": "הוי המתאוים את יום יהוה למה זה לכם יום יהוה הוא חשך ולא אור",
        "4_Chapter, 18_Verse": "כאשר ינוס איש מפני הארי ופגעו הדב ובא הבית וסמך ידו על הקיר ונשכו הנחש",
        "4_Chapter, 19_Verse": "הלא חשך יום יהוה ולא אור ואפל ולא נגה לו",
        "4_Chapter, 20_Verse": "שנאתי מאסתי חגיכם ולא אריח בעצרתיכם",
        "4_Chapter, 21_Verse": "כי אם תעלו לי עלות ומנחתיכם לא ארצה ושלם מריאיכם לא אביט",
        "4_Chapter, 22_Verse": "הסר מעלי המון שריך וזמרת נבליך לא אשמע",
        "4_Chapter, 23_Verse": "ויגל כמים משפט וצדקה כנחל איתן",
        "4_Chapter, 24_Verse": "הזבחים ומנחה הגשתם לי במדבר ארבעים שנה בית ישראל",
        "4_Chapter, 25_Verse": "ונשאתם את סכות מלככם ואת כיון צלמיכם כוכב אלהיכם אשר עשיתם לכם",
        "4_Chapter, 26_Verse": "והגליתי אתכם מהלאה לדמשק אמר יהוה אלהי צבאות שמו",
        "5_Chapter, 0_Verse": "הוי השאננים בציון והבטחים בהר שמרון נקבי ראשית הגוים ובאו להם בית ישראל",
        "5_Chapter, 1_Verse": "עברו כלנה וראו ולכו משם חמת רבה ורדו גת פלשתים הטובים מן הממלכות האלה אם רב גבולם מגבלכם",
        "5_Chapter, 2_Verse": "המנדים ליום רע ותגישון שבת חמס",
        "5_Chapter, 3_Verse": "השכבים על מטות שן וסרחים על ערשותם ואכלים כרים מצאן ועגלים מתוך מרבק",
        "5_Chapter, 4_Verse": "הפרטים על פי הנבל כדויד חשבו להם כלי שיר",
        "5_Chapter, 5_Verse": "השתים במזרקי יין וראשית שמנים ימשחו ולא נחלו על שבר יוסף",
        "5_Chapter, 6_Verse": "לכן עתה יגלו בראש גלים וסר מרזח סרוחים",
        "5_Chapter, 7_Verse": "נשבע אדני יהוה בנפשו נאם יהוה אלהי צבאות מתאב אנכי את גאון יעקב וארמנתיו שנאתי והסגרתי עיר ומלאה",
        "5_Chapter, 8_Verse": "והיה אם יותרו עשרה אנשים בבית אחד ומתו",
        "5_Chapter, 9_Verse": "ונשאו דודו ומסרפו להוציא עצמים מן הבית ואמר לאשר בירכתי הבית העוד עמך ואמר אפס ואמר הס כי לא להזכיר בשם יהוה",
        "5_Chapter, 10_Verse": "כי הנה יהוה מצוה והכה הבית הגדול רסיסים והבית הקטן בקעים",
        "5_Chapter, 11_Verse": "הירצון בסלע סוסים אם יחרוש בבקרים כי הפכתם לראש משפט ופרי צדקה ללענה",
        "5_Chapter, 12_Verse": "השמחים ללא דבר האמרים הלוא בחזקנו לקחנו לנו קרנים",
        "5_Chapter, 13_Verse": "כי הנני מקים עליכם בית ישראל נאם יהוה אלהי הצבאות גוי ולחצו אתכם מלבוא חמת עד נחל הערבה",
        "6_Chapter, 0_Verse": "כה הראני אדני יהוה והנה יוצר גבי בתחלת עלות הלקש והנה לקש אחר גזי המלך",
        "6_Chapter, 1_Verse": "והיה אם כלה לאכול את עשב הארץ ואמר אדני יהוה סלח נא מי יקום יעקב כי קטן הוא",
        "6_Chapter, 2_Verse": "נחם יהוה על זאת לא תהיה אמר יהוה",
        "6_Chapter, 3_Verse": "כה הראני אדני יהוה והנה קרא לרב באש אדני יהוה ותאכל את תהום רבה ואכלה את החלק",
        "6_Chapter, 4_Verse": "ואמר אדני יהוה חדל נא מי יקום יעקב כי קטן הוא",
        "6_Chapter, 5_Verse": "נחם יהוה על זאת גם היא לא תהיה אמר אדני יהוה",
        "6_Chapter, 6_Verse": "כה הראני והנה אדני נצב על חומת אנך ובידו אנך",
        "6_Chapter, 7_Verse": "ויאמר יהוה אלי מה אתה ראה עמוס ואמר אנך ויאמר אדני הנני שם אנך בקרב עמי ישראל לא אוסיף עוד עבור לו",
        "6_Chapter, 8_Verse": "ונשמו במות ישחק ומקדשי ישראל יחרבו וקמתי על בית ירבעם בחרב",
        "6_Chapter, 9_Verse": "וישלח אמציה כהן בית אל אל ירבעם מלך ישראל לאמר קשר עליך עמוס בקרב בית ישראל לא תוכל הארץ להכיל את כל דבריו",
        "6_Chapter, 10_Verse": "כי כה אמר עמוס בחרב ימות ירבעם וישראל גלה יגלה מעל אדמתו",
        "6_Chapter, 11_Verse": "ויאמר אמציה אל עמוס חזה לך ברח לך אל ארץ יהודה ואכל שם לחם ושם תנבא",
        "6_Chapter, 12_Verse": "ובית אל לא תוסיף עוד להנבא כי מקדש מלך הוא ובית ממלכה הוא",
        "6_Chapter, 13_Verse": "ויען עמוס ויאמר אל אמציה לא נביא אנכי ולא בן נביא אנכי כי בוקר אנכי ובולס שקמים",
        "6_Chapter, 14_Verse": "ויקחני יהוה מאחרי הצאן ויאמר אלי יהוה לך הנבא אל עמי ישראל",
        "6_Chapter, 15_Verse": "ועתה שמע דבר יהוה אתה אמר לא תנבא על ישראל ולא תטיף על בית ישחק",
        "6_Chapter, 16_Verse": "לכן כה אמר יהוה אשתך בעיר תזנה ובניך ובנתיך בחרב יפלו ואדמתך בחבל תחלק ואתה על אדמה טמאה תמות וישראל גלה יגלה מעל אדמתו",
        "7_Chapter, 0_Verse": "כה הראני אדני יהוה והנה כלוב קיץ",
        "7_Chapter, 1_Verse": "ויאמר מה אתה ראה עמוס ואמר כלוב קיץ ויאמר יהוה אלי בא הקץ אל עמי ישראל לא אוסיף עוד עבור לו",
        "7_Chapter, 2_Verse": "והילילו שירות היכל ביום ההוא נאם אדני יהוה רב הפגר בכל מקום השליך הס",
        "7_Chapter, 3_Verse": "שמעו זאת השאפים אביון ולשבית ענוי [עניי ] ארץ",
        "7_Chapter, 4_Verse": "לאמר מתי יעבר החדש ונשבירה שבר והשבת ונפתחה בר להקטין איפה ולהגדיל שקל ולעות מאזני מרמה",
        "7_Chapter, 5_Verse": "לקנות בכסף דלים ואביון בעבור נעלים ומפל בר נשביר",
        "7_Chapter, 6_Verse": "נשבע יהוה בגאון יעקב אם אשכח לנצח כל מעשיהם",
        "7_Chapter, 7_Verse": "העל זאת לא תרגז הארץ ואבל כל יושב בה ועלתה כאר כלה ונגרשה ונשקה [ונשקעה] כיאור מצרים",
        "7_Chapter, 8_Verse": "והיה ביום ההוא נאם אדני יהוה והבאתי השמש בצהרים והחשכתי לארץ ביום אור",
        "7_Chapter, 9_Verse": "והפכתי חגיכם לאבל וכל שיריכם לקינה והעליתי על כל מתנים שק ועל כל ראש קרחה ושמתיה כאבל יחיד ואחריתה כיום מר",
        "7_Chapter, 10_Verse": "הנה ימים באים נאם אדני יהוה והשלחתי רעב בארץ לא רעב ללחם ולא צמא למים כי אם לשמע את דברי יהוה",
        "7_Chapter, 11_Verse": "ונעו מים עד ים ומצפון ועד מזרח ישוטטו לבקש את דבר יהוה ולא ימצאו",
        "7_Chapter, 12_Verse": "ביום ההוא תתעלפנה הבתולת היפות והבחורים בצמא",
        "7_Chapter, 13_Verse": "הנשבעים באשמת שמרון ואמרו חי אלהיך דן וחי דרך באר שבע ונפלו ולא יקומו עוד",
        "8_Chapter, 0_Verse": "ראיתי את אדני נצב על המזבח ויאמר הך הכפתור וירעשו הספים ובצעם בראש כלם ואחריתם בחרב אהרג לא ינוס להם נס ולא ימלט להם פליט",
        "8_Chapter, 1_Verse": "אם יחתרו בשאול משם ידי תקחם ואם יעלו השמים משם אורידם",
        "8_Chapter, 2_Verse": "ואם יחבאו בראש הכרמל משם אחפש ולקחתים ואם יסתרו מנגד עיני בקרקע הים משם אצוה את הנחש ונשכם",
        "8_Chapter, 3_Verse": "ואם ילכו בשבי לפני איביהם משם אצוה את החרב והרגתם ושמתי עיני עליהם לרעה ולא לטובה",
        "8_Chapter, 4_Verse": "ואדני יהוה הצבאות הנוגע בארץ ותמוג ואבלו כל יושבי בה ועלתה כיאר כלה ושקעה כיאר מצרים",
        "8_Chapter, 5_Verse": "הבונה בשמים מעלותו [מעלותיו] ואגדתו על ארץ יסדה הקרא למי הים וישפכם על פני הארץ יהוה שמו",
        "8_Chapter, 6_Verse": "הלוא כבני כשיים אתם לי בני ישראל נאם יהוה הלוא את ישראל העליתי מארץ מצרים ופלשתיים מכפתור וארם מקיר",
        "8_Chapter, 7_Verse": "הנה עיני אדני יהוה בממלכה החטאה והשמדתי אתה מעל פני האדמה אפס כי לא השמיד אשמיד את בית יעקב נאם יהוה",
        "8_Chapter, 8_Verse": "כי הנה אנכי מצוה והנעותי בכל הגוים את בית ישראל כאשר ינוע בכברה ולא יפול צרור ארץ",
        "8_Chapter, 9_Verse": "בחרב ימותו כל חטאי עמי האמרים לא תגיש ותקדים בעדינו הרעה",
        "8_Chapter, 10_Verse": "ביום ההוא אקים את סכת דויד הנפלת וגדרתי את פרציהן והרסתיו אקים ובניתיה כימי עולם",
        "8_Chapter, 11_Verse": "למען יירשו את שארית אדום וכל הגוים אשר נקרא שמי עליהם נאם יהוה עשה זאת",
        "8_Chapter, 12_Verse": "הנה ימים באים נאם יהוה ונגש חורש בקצר ודרך ענבים במשך הזרע והטיפו ההרים עסיס וכל הגבעות תתמוגגנה",
        "8_Chapter, 13_Verse": "ושבתי את שבות עמי ישראל ובנו ערים נשמות וישבו ונטעו כרמים ושתו את יינם ועשו גנות ואכלו את פריהם",
        "8_Chapter, 14_Verse": "ונטעתים על אדמתם ולא ינתשו עוד מעל אדמתם אשר נתתי להם אמר יהוה אלהיך"
    },
    "meta": "Chapter-Verse",
    "work": "Amos"
}