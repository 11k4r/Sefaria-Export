{
    "text": {
        "0_Chapter, 0_Verse": "דבר־יהוה אשר היה אל־הושע בן־בארי בימי עזיה יותם אחז יחזקיה מלכי יהודה ובימי ירבעם בן־יואש מלך ישראל",
        "0_Chapter, 1_Verse": "תחלת דבר־יהוה בהושע ויאמר יהוה אל־הושע לך קח־לך אשת זנונים וילדי זנונים כי־זנה תזנה הארץ מאחרי יהוה",
        "0_Chapter, 2_Verse": "וילך ויקח את־גמר בת־דבלים ותהר ותלד־לו בן",
        "0_Chapter, 3_Verse": "ויאמר יהוה אליו קרא שמו יזרעאל כי־עוד מעט ופקדתי את־דמי יזרעאל על־בית יהוא והשבתי ממלכות בית ישראל",
        "0_Chapter, 4_Verse": "והיה ביום ההוא ושברתי את־קשת ישראל בעמק יזרעאל",
        "0_Chapter, 5_Verse": "ותהר עוד ותלד בת ויאמר לו קרא שמה לא רחמה כי לא אוסיף עוד ארחם את־בית ישראל כי־נשא אשא להם",
        "0_Chapter, 6_Verse": "ואת־בית יהודה ארחם והושעתים ביהוה אלהיהם ולא אושיעם בקשת ובחרב ובמלחמה בסוסים ובפרשים",
        "0_Chapter, 7_Verse": "ותגמל את־לא רחמה ותהר ותלד בן",
        "0_Chapter, 8_Verse": "ויאמר קרא שמו לא עמי כי אתם לא עמי ואנכי לא־אהיה לכם",
        "1_Chapter, 0_Verse": "והיה מספר בני־ישראל כחול הים אשר לא־ימד ולא יספר והיה במקום אשר־יאמר להם לא־עמי אתם יאמר להם בני אל־חי",
        "1_Chapter, 1_Verse": "ונקבצו בני־יהודה ובני־ישראל יחדו ושמו להם ראש אחד ועלו מן־הארץ כי גדול יום יזרעאל",
        "1_Chapter, 2_Verse": "אמרו לאחיכם עמי ולאחותיכם רחמה",
        "1_Chapter, 3_Verse": "ריבו באמכם ריבו כי־היא לא אשתי ואנכי לא אישה ותסר זנוניה מפניה ונאפופיה מבין שדיה",
        "1_Chapter, 4_Verse": "פן־אפשיטנה ערמה והצגתיה כיום הולדה ושמתיה כמדבר ושתה כארץ ציה והמתיה בצמא",
        "1_Chapter, 5_Verse": "ואת־בניה לא ארחם כי־בני זנונים המה",
        "1_Chapter, 6_Verse": "כי זנתה אמם הבישה הורתם כי אמרה אלכה אחרי מאהבי נתני לחמי ומימי צמרי ופשתי שמני ושקויי",
        "1_Chapter, 7_Verse": "לכן הנני־שך את־דרכך בסירים וגדרתי את־גדרה ונתיבותיה לא תמצא",
        "1_Chapter, 8_Verse": "ורדפה את־מאהביה ולא־תשיג אתם ובקשתם ולא תמצא ואמרה אלכה ואשובה אל־אישי הראשון כי טוב לי אז מעתה",
        "1_Chapter, 9_Verse": "והיא לא ידעה כי אנכי נתתי לה הדגן והתירוש והיצהר וכסף הרביתי לה וזהב עשו לבעל",
        "1_Chapter, 10_Verse": "לכן אשוב ולקחתי דגני בעתו ותירושי במועדו והצלתי צמרי ופשתי לכסות את־ערותה",
        "1_Chapter, 11_Verse": "ועתה אגלה את־נבלתה לעיני מאהביה ואיש לא־יצילנה מידי",
        "1_Chapter, 12_Verse": "והשבתי כל־משושה חגה חדשה ושבתה וכל מועדה",
        "1_Chapter, 13_Verse": "והשמתי גפנה ותאנתה אשר אמרה אתנה המה לי אשר נתנו־לי מאהבי ושמתים ליער ואכלתם חית השדה",
        "1_Chapter, 14_Verse": "ופקדתי עליה את־ימי הבעלים אשר תקטיר להם ותעד נזמה וחליתה ותלך אחרי מאהביה ואתי שכחה נאם־יהוה",
        "1_Chapter, 15_Verse": "לכן הנה אנכי מפתיה והלכתיה המדבר ודברתי על לבה",
        "1_Chapter, 16_Verse": "ונתתי לה את־כרמיה משם ואת־עמק עכור לפתח תקוה וענתה שמה כימי נעוריה וכיום עלתה מארץ־מצרים",
        "1_Chapter, 17_Verse": "והיה ביום־ההוא נאם־יהוה תקראי אישי ולא־תקראי־לי עוד בעלי",
        "1_Chapter, 18_Verse": "והסרתי את־שמות הבעלים מפיה ולא־יזכרו עוד בשמם",
        "1_Chapter, 19_Verse": "וכרתי להם ברית ביום ההוא עם־חית השדה ועם־עוף השמים ורמש האדמה וקשת וחרב ומלחמה אשבור מן־הארץ והשכבתים לבטח",
        "1_Chapter, 20_Verse": "וארשתיך לי לעולם וארשתיך לי בצדק ובמשפט ובחסד וברחמים",
        "1_Chapter, 21_Verse": "וארשתיך לי באמונה וידעת את־יהוה",
        "1_Chapter, 22_Verse": "והיה ביום ההוא אענה נאם־יהוה אענה את־השמים והם יענו את־הארץ",
        "1_Chapter, 23_Verse": "והארץ תענה את־הדגן ואת־התירוש ואת־היצהר והם יענו את־יזרעאל",
        "1_Chapter, 24_Verse": "וזרעתיה לי בארץ ורחמתי את־לא רחמה ואמרתי ללא־עמי עמי־אתה והוא יאמר אלהי",
        "2_Chapter, 0_Verse": "ויאמר יהוה אלי עוד לך א‍הב־אשה אהבת רע ומנאפת כאהבת יהוה את־בני ישראל והם פנים אל־אלהים אחרים ואהבי אשישי ענבים",
        "2_Chapter, 1_Verse": "ואכרה לי בחמשה עשר כסף וחמר שערים ולתך שערים",
        "2_Chapter, 2_Verse": "ואמר אליה ימים רבים תשבי לי לא תזני ולא תהיי לאיש וגם־אני אליך",
        "2_Chapter, 3_Verse": "כי ימים רבים ישבו בני ישראל אין מלך ואין שר ואין זבח ואין מצבה ואין אפוד ותרפים",
        "2_Chapter, 4_Verse": "אחר ישבו בני ישראל ובקשו את־יהוה אלהיהם ואת דוד מלכם ופחדו אל־יהוה ואל־טובו באחרית הימים",
        "3_Chapter, 0_Verse": "שמעו דבר־יהוה בני ישראל כי ריב ליהוה עם־יושבי הארץ כי אין־אמת ואין־חסד ואין־דעת אלהים בארץ",
        "3_Chapter, 1_Verse": "אלה וכחש ורצח וגנב ונאף פרצו ודמים בדמים נגעו",
        "3_Chapter, 2_Verse": "על־כן תאבל הארץ ואמלל כל־יושב בה בחית השדה ובעוף השמים וגם־דגי הים יאספו",
        "3_Chapter, 3_Verse": "אך איש אל־ירב ואל־יוכח איש ועמך כמריבי כהן",
        "3_Chapter, 4_Verse": "וכשלת היום וכשל גם־נביא עמך לילה ודמיתי אמך",
        "3_Chapter, 5_Verse": "נדמו עמי מבלי הדעת כי־אתה הדעת מאסת ואמאסאך מכהן לי ותשכח תורת אלהיך אשכח בניך גם־אני",
        "3_Chapter, 6_Verse": "כרבם כן חטאו־לי כבודם בקלון אמיר",
        "3_Chapter, 7_Verse": "חטאת עמי יאכלו ואל־עונם ישאו נפשו",
        "3_Chapter, 8_Verse": "והיה כעם ככהן ופקדתי עליו דרכיו ומעלליו אשיב לו",
        "3_Chapter, 9_Verse": "ואכלו ולא ישבעו הזנו ולא יפרצו כי־את־יהוה עזבו לשמר",
        "3_Chapter, 10_Verse": "זנות ויין ותירוש יקח־לב",
        "3_Chapter, 11_Verse": "עמי בעצו ישאל ומקלו יגיד לו כי רוח זנונים התעה ויזנו מתחת אלהיהם",
        "3_Chapter, 12_Verse": "על־ראשי ההרים יזבחו ועל־הגבעות יקטרו תחת אלון ולבנה ואלה כי טוב צלה על־כן תזנינה בנותיכם וכלותיכם תנאפנה",
        "3_Chapter, 13_Verse": "לא־אפקוד על־בנותיכם כי תזנינה ועל־כלותיכם כי תנאפנה כי־הם עם־הזנות יפרדו ועם־הקדשות יזבחו ועם לא־יבין ילבט",
        "3_Chapter, 14_Verse": "אם־זנה אתה ישראל אל־יאשם יהודה ואל־תבאו הגלגל ואל־תעלו בית און ואל־תשבעו חי־יהוה",
        "3_Chapter, 15_Verse": "כי כפרה סררה סרר ישראל עתה ירעם יהוה ככבש במרחב",
        "3_Chapter, 16_Verse": "חבור עצבים אפרים הנח־לו",
        "3_Chapter, 17_Verse": "סר סבאם הזנה הזנו אהבו הבו קלון מגניה",
        "3_Chapter, 18_Verse": "צרר רוח אותה בכנפיה ויבשו מזבחותם",
        "4_Chapter, 0_Verse": "שמעו־זאת הכהנים והקשיבו בית ישראל ובית המלך האזינו כי לכם המשפט כי־פח הייתם למצפה ורשת פרושה על־תבור",
        "4_Chapter, 1_Verse": "ושחטה שטים העמיקו ואני מוסר לכלם",
        "4_Chapter, 2_Verse": "אני ידעתי אפרים וישראל לא־נכחד ממני כי עתה הזנית אפרים נטמא ישראל",
        "4_Chapter, 3_Verse": "לא יתנו מעלליהם לשוב אל־אלהיהם כי רוח זנונים בקרבם ואת־יהוה לא ידעו",
        "4_Chapter, 4_Verse": "וענה גאון־ישראל בפניו וישראל ואפרים יכשלו בעונם כשל גם־יהודה עמם",
        "4_Chapter, 5_Verse": "בצאנם ובבקרם ילכו לבקש את־יהוה ולא ימצאו חלץ מהם",
        "4_Chapter, 6_Verse": "ביהוה בגדו כי־בנים זרים ילדו עתה יאכלם חדש את־חלקיהם",
        "4_Chapter, 7_Verse": "תקעו שופר בגבעה חצצרה ברמה הריעו בית און אחריך בנימין",
        "4_Chapter, 8_Verse": "אפרים לשמה תהיה ביום תוכחה בשבטי ישראל הודעתי נאמנה",
        "4_Chapter, 9_Verse": "היו שרי יהודה כמסיגי גבול עליהם אשפוך כמים עברתי",
        "4_Chapter, 10_Verse": "עשוק אפרים רצוץ משפט כי הואיל הלך אחרי־צו",
        "4_Chapter, 11_Verse": "ואני כעש לאפרים וכרקב לבית יהודה",
        "4_Chapter, 12_Verse": "וירא אפרים את־חליו ויהודה את־מזרו וילך אפרים אל־אשור וישלח אל־מלך ירב והוא לא יוכל לרפא לכם ולא־יגהה מכם מזור",
        "4_Chapter, 13_Verse": "כי אנכי כשחל לאפרים וככפיר לבית יהודה אני אני אטרף ואלך אשא ואין מציל",
        "4_Chapter, 14_Verse": "אלך אשובה אל־מקומי עד אשר־יאשמו ובקשו פני בצר להם ישחרנני",
        "5_Chapter, 0_Verse": "לכו ונשובה אל־יהוה כי הוא טרף וירפאנו יך ויחבשנו",
        "5_Chapter, 1_Verse": "יחינו מימים ביום השלישי יקמנו ונחיה לפניו",
        "5_Chapter, 2_Verse": "ונדעה נרדפה לדעת את־יהוה כשחר נכון מוצאו ויבוא כגשם לנו כמלקוש יורה ארץ",
        "5_Chapter, 3_Verse": "מה אעשה־לך אפרים מה אעשה־לך יהודה וחסדכם כענן־בקר וכטל משכים הלך",
        "5_Chapter, 4_Verse": "על־כן חצבתי בנביאים הרגתים באמרי־פי ומשפטיך אור יצא",
        "5_Chapter, 5_Verse": "כי חסד חפצתי ולא־זבח ודעת אלהים מעלות",
        "5_Chapter, 6_Verse": "והמה כאדם עברו ברית שם בגדו בי",
        "5_Chapter, 7_Verse": "גלעד קרית פעלי און עקבה מדם",
        "5_Chapter, 8_Verse": "וכחכי איש גדודים חבר כהנים דרך ירצחו־שכמה כי זמה עשו",
        "5_Chapter, 9_Verse": "בבית ישראל ראיתי שעריריה [שערוריה] שם זנות לאפרים נטמא ישראל",
        "5_Chapter, 10_Verse": "גם־יהודה שת קציר לך בשובי שבות עמי",
        "6_Chapter, 0_Verse": "כרפאי לישראל ונגלה עון אפרים ורעות שמרון כי פעלו שקר וגנב יבוא פשט גדוד בחוץ",
        "6_Chapter, 1_Verse": "ובל־יאמרו ללבבם כל־רעתם זכרתי עתה סבבום מעלליהם נגד פני היו",
        "6_Chapter, 2_Verse": "ברעתם ישמחו־מלך ובכחשיהם שרים",
        "6_Chapter, 3_Verse": "כלם מנאפים כמו תנור בערה מאפה ישבות מעיר מלוש בצק עד־חמצתו",
        "6_Chapter, 4_Verse": "יום מלכנו החלו שרים חמת מיין משך ידו את־לצצים",
        "6_Chapter, 5_Verse": "כי־קרבו כתנור לבם בארבם כל־הלילה ישן אפהם בקר הוא בער כאש להבה",
        "6_Chapter, 6_Verse": "כלם יחמו כתנור ואכלו את־שפטיהם כל־מלכיהם נפלו אין־קרא בהם אלי",
        "6_Chapter, 7_Verse": "אפרים בעמים הוא יתבולל אפרים היה עגה בלי הפוכה",
        "6_Chapter, 8_Verse": "אכלו זרים כחו והוא לא ידע גם־שיבה זרקה בו והוא לא ידע",
        "6_Chapter, 9_Verse": "וענה גאון־ישראל בפניו ולא־שבו אל־יהוה אלהיהם ולא בקשהו בכל־זאת",
        "6_Chapter, 10_Verse": "ויהי אפרים כיונה פותה אין לב מצרים קראו אשור הלכו",
        "6_Chapter, 11_Verse": "כאשר ילכו אפרוש עליהם רשתי כעוף השמים אורידם איסרם כשמע לעדתם",
        "6_Chapter, 12_Verse": "אוי להם כי־נדדו ממני שד להם כי־פשעו בי ואנכי אפדם והמה דברו עלי כזבים",
        "6_Chapter, 13_Verse": "ולא־זעקו אלי בלבם כי יילילו על־משכבותם על־דגן ותירוש יתגוררו יסורו בי",
        "6_Chapter, 14_Verse": "ואני יסרתי חזקתי זרועתם ואלי יחשבו־רע",
        "6_Chapter, 15_Verse": "ישובו לא על היו כקשת רמיה יפלו בחרב שריהם מזעם לשונם זו לעגם בארץ מצרים",
        "7_Chapter, 0_Verse": "אל־חכך שפר כנשר על־בית יהוה יען עברו בריתי ועל־תורתי פשעו",
        "7_Chapter, 1_Verse": "לי יזעקו אלהי ידענוך ישראל",
        "7_Chapter, 2_Verse": "זנח ישראל טוב אויב ירדפו",
        "7_Chapter, 3_Verse": "הם המליכו ולא ממני השירו ולא ידעתי כספם וזהבם עשו להם עצבים למען יכרת",
        "7_Chapter, 4_Verse": "זנח עגלך שמרון חרה אפי בם עד־מתי לא יוכלו נקין",
        "7_Chapter, 5_Verse": "כי מישראל והוא חרש עשהו ולא אלהים הוא כי־שבבים יהיה עגל שמרון",
        "7_Chapter, 6_Verse": "כי רוח יזרעו וסופתה יקצרו קמה אין־לו צמח בלי יעשה־קמח אולי יעשה זרים יבלעהו",
        "7_Chapter, 7_Verse": "נבלע ישראל עתה היו בגוים ככלי אין־חפץ בו",
        "7_Chapter, 8_Verse": "כי־המה עלו אשור פרא בודד לו אפרים התנו אהבים",
        "7_Chapter, 9_Verse": "גם כי־יתנו בגוים עתה אקבצם ויחלו מעט ממשא מלך שרים",
        "7_Chapter, 10_Verse": "כי־הרבה אפרים מזבחת לחטא היו־לו מזבחות לחטא",
        "7_Chapter, 11_Verse": "אכתוב־[אכתב־] לו רבו [רבי] תורתי כמו־זר נחשבו",
        "7_Chapter, 12_Verse": "זבחי הבהבי יזבחו בשר ויאכלו יהוה לא רצם עתה יזכר עונם ויפקד חטאותם המה מצרים ישובו",
        "7_Chapter, 13_Verse": "וישכח ישראל את־עשהו ויבן היכלות ויהודה הרבה ערים בצרות ושלחתי־אש בעריו ואכלה ארמנתיה",
        "8_Chapter, 0_Verse": "אל־תשמח ישראל אל־גיל כעמים כי זנית מעל אלהיך אהבת אתנן על כל־גרנות דגן",
        "8_Chapter, 1_Verse": "גרן ויקב לא ירעם ותירוש יכחש בה",
        "8_Chapter, 2_Verse": "לא ישבו בארץ יהוה ושב אפרים מצרים ובאשור טמא יאכלו",
        "8_Chapter, 3_Verse": "לא־יסכו ליהוה יין ולא יערבו־לו זבחיהם כלחם אונים להם כל־אכליו יטמאו כי־לחמם לנפשם לא יבוא בית יהוה",
        "8_Chapter, 4_Verse": "מה־תעשו ליום מועד וליום חג־יהוה",
        "8_Chapter, 5_Verse": "כי־הנה הלכו משד מצרים תקבצם מף תקברם מחמד לכספם קמוש יירשם חוח באהליהם",
        "8_Chapter, 6_Verse": "באו ימי הפקדה באו ימי השלם ידעו ישראל אויל הנביא משגע איש הרוח על רב עונך ורבה משטמה",
        "8_Chapter, 7_Verse": "צפה אפרים עם־אלהי נביא פח יקוש על־כל־דרכיו משטמה בבית אלהיו",
        "8_Chapter, 8_Verse": "העמיקו־שחתו כימי הגבעה יזכור עונם יפקוד חטאותם",
        "8_Chapter, 9_Verse": "כענבים במדבר מצאתי ישראל כבכורה בתאנה בראשיתה ראיתי אבותיכם המה באו בעל־פעור וינזרו לבשת ויהיו שקוצים כאהבם",
        "8_Chapter, 10_Verse": "אפרים כעוף יתעופף כבודם מלדה ומבטן ומהריון",
        "8_Chapter, 11_Verse": "כי אם־יגדלו את־בניהם ושכלתים מאדם כי־גם־אוי להם בשורי מהם",
        "8_Chapter, 12_Verse": "אפרים כאשר־ראיתי לצור שתולה בנוה ואפרים להוציא אל־הרג בניו",
        "8_Chapter, 13_Verse": "תן־להם יהוה מה־תתן תן־להם רחם משכיל ושדים צמקים",
        "8_Chapter, 14_Verse": "כל־רעתם בגלגל כי־שם שנאתים על רע מעלליהם מביתי אגרשם לא אוסף אהבתם כל־שריהם סררים",
        "8_Chapter, 15_Verse": "הכה אפרים שרשם יבש פרי בלי־[בל־] יעשון גם כי ילדון והמתי מחמדי בטנם",
        "8_Chapter, 16_Verse": "ימאסם אלהי כי לא שמעו לו ויהיו נדדים בגוים",
        "9_Chapter, 0_Verse": "גפן בוקק ישראל פרי ישוה־לו כרב לפריו הרבה למזבחות כטוב לארצו היטיבו מצבות",
        "9_Chapter, 1_Verse": "חלק לבם עתה יאשמו הוא יערף מזבחותם ישדד מצבותם",
        "9_Chapter, 2_Verse": "כי עתה יאמרו אין מלך לנו כי לא יראנו את־יהוה והמלך מה־יעשה־לנו",
        "9_Chapter, 3_Verse": "דברו דברים אלות שוא כרת ברית ופרח כראש משפט על תלמי שדי",
        "9_Chapter, 4_Verse": "לעגלות בית און יגורו שכן שמרון כי־אבל עליו עמו וכמריו עליו יגילו על־כבודו כי־גלה ממנו",
        "9_Chapter, 5_Verse": "גם־אותו לאשור יובל מנחה למלך ירב בשנה אפרים יקח ויבוש ישראל מעצתו",
        "9_Chapter, 6_Verse": "נדמה שמרון מלכה כקצף על־פני־מים",
        "9_Chapter, 7_Verse": "ונשמדו במות און חטאת ישראל קוץ ודרדר יעלה על־מזבחותם ואמרו להרים כסונו ולגבעות נפלו עלינו",
        "9_Chapter, 8_Verse": "מימי הגבעה חטאת ישראל שם עמדו לא־תשיגם בגבעה מלחמה על־בני עלוה",
        "9_Chapter, 9_Verse": "באותי ואסרם ואספו עליהם עמים באסרם לשתי עינתם [עונתם]",
        "9_Chapter, 10_Verse": "ואפרים עגלה מלמדה אהבתי לדוש ואני עברתי על־טוב צוארה ארכיב אפרים יחרוש יהודה ישדד־לו יעקב",
        "9_Chapter, 11_Verse": "זרעו לכם לצדקה קצרו לפי־חסד נירו לכם ניר ועת לדרוש את־יהוה עד־יבוא וירה צדק לכם",
        "9_Chapter, 12_Verse": "חרשתם־רשע עולתה קצרתם אכלתם פרי־כחש כי־בטחת בדרכך ברב גבוריך",
        "9_Chapter, 13_Verse": "וקאם שאון בעמך וכל־מבצריך יושד כשד שלמן בית ארבאל ביום מלחמה אם על־בנים רטשה",
        "9_Chapter, 14_Verse": "ככה עשה לכם בית־אל מפני רעת רעתכם בשחר נדמה נדמה מלך ישראל",
        "10_Chapter, 0_Verse": "כי נער ישראל ואהבהו וממצרים קראתי לבני",
        "10_Chapter, 1_Verse": "קראו להם כן הלכו מפניהם לבעלים יזבחו ולפסלים יקטרון",
        "10_Chapter, 2_Verse": "ואנכי תרגלתי לאפרים קחם על־זרועתיו ולא ידעו כי רפאתים",
        "10_Chapter, 3_Verse": "בחבלי אדם אמשכם בעבתות אהבה ואהיה להם כמרימי על על לחיהם ואט אליו אוכיל",
        "10_Chapter, 4_Verse": "לא ישוב אל־ארץ מצרים ואשור הוא מלכו כי מאנו לשוב",
        "10_Chapter, 5_Verse": "וחלה חרב בעריו וכלתה בדיו ואכלה ממעצותיהם",
        "10_Chapter, 6_Verse": "ועמי תלואים למשובתי ואל־על יקראהו יחד לא ירומם",
        "10_Chapter, 7_Verse": "איך אתנך אפרים אמגנך ישראל איך אתנך כאדמה אשימך כצבאים נהפך עלי לבי יחד נכמרו נחומי",
        "10_Chapter, 8_Verse": "לא אעשה חרון אפי לא אשוב לשחת אפרים כי אל אנכי ולא־איש בקרבך קדוש ולא אבוא בעיר",
        "10_Chapter, 9_Verse": "אחרי יהוה ילכו כאריה ישאג כי־הוא ישאג ויחרדו בנים מים",
        "10_Chapter, 10_Verse": "יחרדו כצפור ממצרים וכיונה מארץ אשור והושבתים על־בתיהם נאם־יהוה",
        "11_Chapter, 0_Verse": "סבבני בכחש אפרים ובמרמה בית ישראל ויהודה עד רד עם־אל ועם־קדושים נאמן",
        "11_Chapter, 1_Verse": "אפרים רעה רוח ורדף קדים כל־היום כזב ושד ירבה וברית עם־אשור יכרתו ושמן למצרים יובל",
        "11_Chapter, 2_Verse": "וריב ליהוה עם־יהודה ולפקד על־יעקב כדרכיו כמעלליו ישיב לו",
        "11_Chapter, 3_Verse": "בבטן עקב את־אחיו ובאונו שרה את־אלהים",
        "11_Chapter, 4_Verse": "וישר אל־מלאך ויכל בכה ויתחנן־לו בית־אל ימצאנו ושם ידבר עמנו",
        "11_Chapter, 5_Verse": "ויהוה אלהי הצבאות יהוה זכרו",
        "11_Chapter, 6_Verse": "ואתה באלהיך תשוב חסד ומשפט שמר וקוה אל־אלהיך תמיד",
        "11_Chapter, 7_Verse": "כנען בידו מאזני מרמה לעשק אהב",
        "11_Chapter, 8_Verse": "ויאמר אפרים אך עשרתי מצאתי און לי כל־יגיעי לא ימצאו־לי עון אשר־חטא",
        "11_Chapter, 9_Verse": "ואנכי יהוה אלהיך מארץ מצרים עד אושיבך באהלים כימי מועד",
        "11_Chapter, 10_Verse": "ודברתי על־הנביאים ואנכי חזון הרביתי וביד הנביאים אדמה",
        "11_Chapter, 11_Verse": "אם־גלעד און אך־שוא היו בגלגל שורים זבחו גם מזבחותם כגלים על תלמי שדי",
        "11_Chapter, 12_Verse": "ויברח יעקב שדה ארם ויעבד ישראל באשה ובאשה שמר",
        "11_Chapter, 13_Verse": "ובנביא העלה יהוה את־ישראל ממצרים ובנביא נשמר",
        "11_Chapter, 14_Verse": "הכעיס אפרים תמרורים ודמיו עליו יטוש וחרפתו ישיב לו אדניו",
        "12_Chapter, 0_Verse": "כדבר אפרים רתת נשא הוא בישראל ויאשם בבעל וימת",
        "12_Chapter, 1_Verse": "ועתה יוספו לחטא ויעשו להם מסכה מכספם כתבונם עצבים מעשה חרשים כלה להם הם אמרים זבחי אדם עגלים ישקון",
        "12_Chapter, 2_Verse": "לכן יהיו כענן־בקר וכטל משכים הלך כמץ יסער מגרן וכעשן מארבה",
        "12_Chapter, 3_Verse": "ואנכי יהוה אלהיך מארץ מצרים ואלהים זולתי לא תדע ומושיע אין בלתי",
        "12_Chapter, 4_Verse": "אני ידעתיך במדבר בארץ תלאבות",
        "12_Chapter, 5_Verse": "כמרעיתם וישבעו שבעו וירם לבם על־כן שכחוני",
        "12_Chapter, 6_Verse": "ואהי להם כמו־שחל כנמר על־דרך אשור",
        "12_Chapter, 7_Verse": "אפגשם כדב שכול ואקרע סגור לבם ואכלם שם כלביא חית השדה תבקעם",
        "12_Chapter, 8_Verse": "שחתך ישראל כי־בי בעזרך",
        "12_Chapter, 9_Verse": "אהי מלכך אפוא ויושיעך בכל־עריך ושפטיך אשר אמרת תנה־לי מלך ושרים",
        "12_Chapter, 10_Verse": "אתן־לך מלך באפי ואקח בעברתי",
        "12_Chapter, 11_Verse": "צרור עון אפרים צפונה חטאתו",
        "12_Chapter, 12_Verse": "חבלי יולדה יבאו לו הוא־בן לא חכם כי־עת לא־יעמד במשבר בנים",
        "12_Chapter, 13_Verse": "מיד שאול אפדם ממות אגאלם אהי דבריך מות אהי קטבך שאול נחם יסתר מעיני",
        "12_Chapter, 14_Verse": "כי הוא בן אחים יפריא יבוא קדים רוח יהוה ממדבר עלה ויבוש מקורו ויחרב מעינו הוא ישסה אוצר כל־כלי חמדה",
        "13_Chapter, 0_Verse": "תאשם שמרון כי מרתה באלהיה בחרב יפלו עלליהם ירטשו והריותיו יבקעו",
        "13_Chapter, 1_Verse": "שובה ישראל עד יהוה אלהיך כי כשלת בעונך",
        "13_Chapter, 2_Verse": "קחו עמכם דברים ושובו אל־יהוה אמרו אליו כל־תשא עון וקח־טוב ונשלמה פרים שפתינו",
        "13_Chapter, 3_Verse": "אשור לא יושיענו על־סוס לא נרכב ולא־נאמר עוד אלהינו למעשה ידינו אשר־בך ירחם יתום",
        "13_Chapter, 4_Verse": "ארפא משובתם אהבם נדבה כי שב אפי ממנו",
        "13_Chapter, 5_Verse": "אהיה כטל לישראל יפרח כשושנה ויך שרשיו כלבנון",
        "13_Chapter, 6_Verse": "ילכו ינקותיו ויהי כזית הודו וריח לו כלבנון",
        "13_Chapter, 7_Verse": "ישבו ישבי בצלו יחיו דגן ויפרחו כגפן זכרו כיין לבנון",
        "13_Chapter, 8_Verse": "אפרים מה־לי עוד לעצבים אני עניתי ואשורנו אני כברוש רענן ממני פריך נמצא",
        "13_Chapter, 9_Verse": "מי חכם ויבן אלה נבון וידעם כי־ישרים דרכי יהוה וצדקים ילכו בם ופשעים יכשלו בם"
    },
    "meta": "Chapter-Verse",
    "work": "Hosea"
}