{
    "text": {
        "0_Chapter, 0_Verse": "חזון עבדיה כה־אמר אדני יהוה לאדום שמועה שמענו מאת יהוה וציר בגוים שלח קומו ונקומה עליה למלחמה",
        "0_Chapter, 1_Verse": "הנה קטן נתתיך בגוים בזוי אתה מאד",
        "0_Chapter, 2_Verse": "זדון לבך השיאך שכני בחגוי־סלע מרום שבתו אמר בלבו מי יורדני ארץ",
        "0_Chapter, 3_Verse": "אם־תגביה כנשר ואם־בין כוכבים שים קנך משם אורידך נאם־יהוה",
        "0_Chapter, 4_Verse": "אם־גנבים באו־לך אם־שודדי לילה איך נדמיתה הלוא יגנבו דים אם־בצרים באו לך הלוא ישאירו עללות",
        "0_Chapter, 5_Verse": "איך נחפשו עשו נבעו מצפניו",
        "0_Chapter, 6_Verse": "עד־הגבול שלחוך כל אנשי בריתך השיאוך יכלו לך אנשי שלמך לחמך ישימו מזור תחתיך אין תבונה בו",
        "0_Chapter, 7_Verse": "הלוא ביום ההוא נאם־יהוה והאבדתי חכמים מאדום ותבונה מהר עשו",
        "0_Chapter, 8_Verse": "וחתו גבוריך תימן למען יכרת־איש מהר עשו מקטל",
        "0_Chapter, 9_Verse": "מחמס אחיך יעקב תכסך בושה ונכרת לעולם",
        "0_Chapter, 10_Verse": "ביום עמדך מנגד ביום שבות זרים חילו ונכרים באו שערו [שעריו] ועל־ירושלם ידו גורל גם־אתה כאחד מהם",
        "0_Chapter, 11_Verse": "ואל־תרא ביום־אחיך ביום נכרו ואל־תשמח לבני־יהודה ביום אבדם ואל־תגדל פיך ביום צרה",
        "0_Chapter, 12_Verse": "אל־תבוא בשער־עמי ביום אידם אל־תרא גם־אתה ברעתו ביום אידו ואל־תשלחנה בחילו ביום אידו",
        "0_Chapter, 13_Verse": "ואל־תעמד על־הפרק להכרית את־פליטיו ואל־תסגר שרידיו ביום צרה",
        "0_Chapter, 14_Verse": "כי־קרוב יום־יהוה על־כל־הגוים כאשר עשית יעשה לך גמלך ישוב בראשך",
        "0_Chapter, 15_Verse": "כי כאשר שתיתם על־הר קדשי ישתו כל־הגוים תמיד ושתו ולעו והיו כלוא היו",
        "0_Chapter, 16_Verse": "ובהר ציון תהיה פליטה והיה קדש וירשו בית יעקב את מורשיהם",
        "0_Chapter, 17_Verse": "והיה בית־יעקב אש ובית יוסף להבה ובית עשו לקש ודלקו בהם ואכלום ולא־יהיה שריד לבית עשו כי יהוה דבר",
        "0_Chapter, 18_Verse": "וירשו הנגב את־הר עשו והשפלה את־פלשתים וירשו את־שדה אפרים ואת שדה שמרון ובנימן את־הגלעד",
        "0_Chapter, 19_Verse": "וגלת החל־הזה לבני ישראל אשר־כנענים עד־צרפת וגלת ירושלם אשר בספרד ירשו את ערי הנגב",
        "0_Chapter, 20_Verse": "ועלו מושעים בהר ציון לשפט את־הר עשו והיתה ליהוה המלוכה"
    },
    "meta": "Chapter-Verse",
    "work": "Obadiah"
}