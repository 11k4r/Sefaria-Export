{
    "text": {
        "0_Chapter, 0_Verse": "בחדש השמיני בשנת שתים לדריוש היה דבר־יהוה אל־זכריה בן־ברכיה בן־עדו הנביא לאמר",
        "0_Chapter, 1_Verse": "קצף יהוה על־אבותיכם קצף",
        "0_Chapter, 2_Verse": "ואמרת אלהם כה אמר יהוה צבאות שובו אלי נאם יהוה צבאות ואשוב אליכם אמר יהוה צבאות",
        "0_Chapter, 3_Verse": "אל־תהיו כאבתיכם אשר קראו־אליהם הנביאים הראשנים לאמר כה אמר יהוה צבאות שובו נא מדרכיכם הרעים ומעליליכם [ומעלליכם] הרעים ולא שמעו ולא־הקשיבו אלי נאם־יהוה",
        "0_Chapter, 4_Verse": "אבותיכם איה־הם והנבאים הלעולם יחיו",
        "0_Chapter, 5_Verse": "אך דברי וחקי אשר צויתי את־עבדי הנביאים הלוא השיגו אבתיכם וישובו ויאמרו כאשר זמם יהוה צבאות לעשות לנו כדרכינו וכמעללינו כן עשה אתנו",
        "0_Chapter, 6_Verse": "ביום עשרים וארבעה לעשתי־עשר חדש הוא־חדש שבט בשנת שתים לדריוש היה דבר־יהוה אל־זכריה בן־ברכיהו בן־עדוא הנביא לאמר",
        "0_Chapter, 7_Verse": "ראיתי הלילה והנה־איש רכב על־סוס אדם והוא עמד בין ההדסים אשר במצלה ואחריו סוסים אדמים שרקים ולבנים",
        "0_Chapter, 8_Verse": "ואמר מה־אלה אדני ויאמר אלי המלאך הדבר בי אני אראך מה־המה אלה",
        "0_Chapter, 9_Verse": "ויען האיש העמד בין־ההדסים ויאמר אלה אשר שלח יהוה להתהלך בארץ",
        "0_Chapter, 10_Verse": "ויענו את־מלאך יהוה העמד בין ההדסים ויאמרו התהלכנו בארץ והנה כל־הארץ ישבת ושקטת",
        "0_Chapter, 11_Verse": "ויען מלאך־יהוה ויאמר יהוה צבאות עד־מתי אתה לא־תרחם את־ירושלם ואת ערי יהודה אשר זעמתה זה שבעים שנה",
        "0_Chapter, 12_Verse": "ויען יהוה את־המלאך הדבר בי דברים טובים דברים נחמים",
        "0_Chapter, 13_Verse": "ויאמר אלי המלאך הדבר בי קרא לאמר כה אמר יהוה צבאות קנאתי לירושלם ולציון קנאה גדולה",
        "0_Chapter, 14_Verse": "וקצף גדול אני קצף על־הגוים השאננים אשר אני קצפתי מעט והמה עזרו לרעה",
        "0_Chapter, 15_Verse": "לכן כה־אמר יהוה שבתי לירושלם ברחמים ביתי יבנה בה נאם יהוה צבאות וקוה [וקו] ינטה על־ירושלם",
        "0_Chapter, 16_Verse": "עוד קרא לאמר כה אמר יהוה צבאות עוד תפוצינה ערי מטוב ונחם יהוה עוד את־ציון ובחר עוד בירושלם",
        "1_Chapter, 0_Verse": "ואשא את־עיני וארא והנה ארבע קרנות",
        "1_Chapter, 1_Verse": "ואמר אל־המלאך הדבר בי מה־אלה ויאמר אלי אלה הקרנות אשר זרו את־יהודה את־ישראל וירושלם",
        "1_Chapter, 2_Verse": "ויראני יהוה ארבעה חרשים",
        "1_Chapter, 3_Verse": "ואמר מה אלה באים לעשות ויאמר לאמר אלה הקרנות אשר־זרו את־יהודה כפי־איש לא־נשא ראשו ויבאו אלה להחריד אתם לידות את־קרנות הגוים הנשאים קרן אל־ארץ יהודה לזרותה",
        "1_Chapter, 4_Verse": "ואשא עיני וארא והנה־איש ובידו חבל מדה",
        "1_Chapter, 5_Verse": "ואמר אנה אתה הלך ויאמר אלי למד את־ירושלם לראות כמה־רחבה וכמה ארכה",
        "1_Chapter, 6_Verse": "והנה המלאך הדבר בי יצא ומלאך אחר יצא לקראתו",
        "1_Chapter, 7_Verse": "ויאמר אלו רץ דבר אל־הנער הלז לאמר פרזות תשב ירושלם מרב אדם ובהמה בתוכה",
        "1_Chapter, 8_Verse": "ואני אהיה־לה נאם־יהוה חומת אש סביב ולכבוד אהיה בתוכה",
        "1_Chapter, 9_Verse": "הוי הוי ונסו מארץ צפון נאם־יהוה כי כארבע רוחות השמים פרשתי אתכם נאם־יהוה",
        "1_Chapter, 10_Verse": "הוי ציון המלטי יושבת בת־בבל",
        "1_Chapter, 11_Verse": "כי כה אמר יהוה צבאות אחר כבוד שלחני אל־הגוים השללים אתכם כי הנגע בכם נגע בבבת עינו",
        "1_Chapter, 12_Verse": "כי הנני מניף את־ידי עליהם והיו שלל לעבדיהם וידעתם כי־יהוה צבאות שלחני",
        "1_Chapter, 13_Verse": "רני ושמחי בת־ציון כי הנני־בא ושכנתי בתוכך נאם־יהוה",
        "1_Chapter, 14_Verse": "ונלוו גוים רבים אל־יהוה ביום ההוא והיו לי לעם ושכנתי בתוכך וידעת כי־יהוה צבאות שלחני אליך",
        "1_Chapter, 15_Verse": "ונחל יהוה את־יהודה חלקו על אדמת הקדש ובחר עוד בירושלם",
        "1_Chapter, 16_Verse": "הס כל־בשר מפני יהוה כי נעור ממעון קדשו",
        "2_Chapter, 0_Verse": "ויראני את־יהושע הכהן הגדול עמד לפני מלאך יהוה והשטן עמד על־ימינו לשטנו",
        "2_Chapter, 1_Verse": "ויאמר יהוה אל־השטן יגער יהוה בך השטן ויגער יהוה בך הבחר בירושלם הלוא זה אוד מצל מאש",
        "2_Chapter, 2_Verse": "ויהושע היה לבש בגדים צואים ועמד לפני המלאך",
        "2_Chapter, 3_Verse": "ויען ויאמר אל־העמדים לפניו לאמר הסירו הבגדים הצאים מעליו ויאמר אליו ראה העברתי מעליך עונך והלבש אתך מחלצות",
        "2_Chapter, 4_Verse": "ואמר ישימו צניף טהור על־ראשו וישימו הצניף הטהור על־ראשו וילבשהו בגדים ומלאך יהוה עמד",
        "2_Chapter, 5_Verse": "ויעד מלאך יהוה ביהושע לאמר",
        "2_Chapter, 6_Verse": "כה־אמר יהוה צבאות אם־בדרכי תלך ואם את־משמרתי תשמר וגם־אתה תדין את־ביתי וגם תשמר את־חצרי ונתתי לך מהלכים בין העמדים האלה",
        "2_Chapter, 7_Verse": "שמע־נא יהושע הכהן הגדול אתה ורעיך הישבים לפניך כי־אנשי מופת המה כי־הנני מביא את־עבדי צמח",
        "2_Chapter, 8_Verse": "כי הנה האבן אשר נתתי לפני יהושע על־אבן אחת שבעה עינים הנני מפתח פתחה נאם יהוה צבאות ומשתי את־עון הארץ־ההיא ביום אחד",
        "2_Chapter, 9_Verse": "ביום ההוא נאם יהוה צבאות תקראו איש לרעהו אל־תחת גפן ואל־תחת תאנה",
        "3_Chapter, 0_Verse": "וישב המלאך הדבר בי ויעירני כאיש אשר־יעור משנתו",
        "3_Chapter, 1_Verse": "ויאמר אלי מה אתה ראה ויאמר [ואמר] ראיתי והנה מנורת זהב כלה וגלה על־ראשה ושבעה נרתיה עליה שבעה ושבעה מוצקות לנרות אשר על־ראשה",
        "3_Chapter, 2_Verse": "ושנים זיתים עליה אחד מימין הגלה ואחד על־שמאלה",
        "3_Chapter, 3_Verse": "ואען ואמר אל־המלאך הדבר בי לאמר מה־אלה אדני",
        "3_Chapter, 4_Verse": "ויען המלאך הדבר בי ויאמר אלי הלוא ידעת מה־המה אלה ואמר לא אדני",
        "3_Chapter, 5_Verse": "ויען ויאמר אלי לאמר זה דבר־יהוה אל־זרבבל לאמר לא בחיל ולא בכח כי אם־ברוחי אמר יהוה צבאות",
        "3_Chapter, 6_Verse": "מי־אתה הר־הגדול לפני זרבבל למישר והוציא את־האבן הראשה תשאות חן חן לה",
        "3_Chapter, 7_Verse": "ויהי דבר־יהוה אלי לאמר",
        "3_Chapter, 8_Verse": "ידי זרבבל יסדו הבית הזה וידיו תבצענה וידעת כי־יהוה צבאות שלחני אליכם",
        "3_Chapter, 9_Verse": "כי מי בז ליום קטנות ושמחו וראו את־האבן הבדיל ביד זרבבל שבעה־אלה עיני יהוה המה משוטטים בכל־הארץ",
        "3_Chapter, 10_Verse": "ואען ואמר אליו מה־שני הזיתים האלה על־ימין המנורה ועל־שמאולה",
        "3_Chapter, 11_Verse": "ואען שנית ואמר אליו מה־שתי שבלי הזיתים אשר ביד שני צנתרות הזהב המריקים מעליהם הזהב",
        "3_Chapter, 12_Verse": "ויאמר אלי לאמר הלוא ידעת מה־אלה ואמר לא אדני",
        "3_Chapter, 13_Verse": "ויאמר אלה שני בני־היצהר העמדים על־אדון כל־הארץ",
        "4_Chapter, 0_Verse": "ואשוב ואשא עיני ואראה והנה מגלה עפה",
        "4_Chapter, 1_Verse": "ויאמר אלי מה אתה ראה ואמר אני ראה מגלה עפה ארכה עשרים באמה ורחבה עשר באמה",
        "4_Chapter, 2_Verse": "ויאמר אלי זאת האלה היוצאת על־פני כל־הארץ כי כל־הגנב מזה כמוה נקה וכל־הנשבע מזה כמוה נקה",
        "4_Chapter, 3_Verse": "הוצאתיה נאם יהוה צבאות ובאה אל־בית הגנב ואל־בית הנשבע בשמי לשקר ולנה בתוך ביתו וכלתו ואת־עציו ואת־אבניו",
        "4_Chapter, 4_Verse": "ויצא המלאך הדבר בי ויאמר אלי שא נא עיניך וראה מה היוצאת הזאת",
        "4_Chapter, 5_Verse": "ואמר מה־היא ויאמר זאת האיפה היוצאת ויאמר זאת עינם בכל־הארץ",
        "4_Chapter, 6_Verse": "והנה ככר עפרת נשאת וזאת אשה אחת יושבת בתוך האיפה",
        "4_Chapter, 7_Verse": "ויאמר זאת הרשעה וישלך אתה אל־תוך האיפה וישלך את־אבן העפרת אל־פיה",
        "4_Chapter, 8_Verse": "ואשא עיני וארא והנה שתים נשים יוצאות ורוח בכנפיהם ולהנה כנפים ככנפי החסידה ותשאנה את־האיפה בין הארץ ובין השמים",
        "4_Chapter, 9_Verse": "ואמר אל־המלאך הדבר בי אנה המה מולכות את־האיפה",
        "4_Chapter, 10_Verse": "ויאמר אלי לבנות־לה בית בארץ שנער והוכן והניחה שם על־מכנתה",
        "5_Chapter, 0_Verse": "ואשב ואשא עיני ואראה והנה ארבע מרכבות יצאות מבין שני ההרים וההרים הרי נחשת",
        "5_Chapter, 1_Verse": "במרכבה הראשנה סוסים אדמים ובמרכבה השנית סוסים שחרים",
        "5_Chapter, 2_Verse": "ובמרכבה השלשית סוסים לבנים ובמרכבה הרבעית סוסים ברדים אמצים",
        "5_Chapter, 3_Verse": "ואען ואמר אל־המלאך הדבר בי מה־אלה אדני",
        "5_Chapter, 4_Verse": "ויען המלאך ויאמר אלי אלה ארבע רחות השמים יוצאות מהתיצב על־אדון כל־הארץ",
        "5_Chapter, 5_Verse": "אשר־בה הסוסים השחרים יצאים אל־ארץ צפון והלבנים יצאו אל־אחריהם והברדים יצאו אל־ארץ התימן",
        "5_Chapter, 6_Verse": "והאמצים יצאו ויבקשו ללכת להתהלך בארץ ויאמר לכו התהלכו בארץ ותתהלכנה בארץ",
        "5_Chapter, 7_Verse": "ויזעק אתי וידבר אלי לאמר ראה היוצאים אל־ארץ צפון הניחו את־רוחי בארץ צפון",
        "5_Chapter, 8_Verse": "ויהי דבר־יהוה אלי לאמר",
        "5_Chapter, 9_Verse": "לקוח מאת הגולה מחלדי ומאת טוביה ומאת ידעיה ובאת אתה ביום ההוא ובאת בית יאשיה בן־צפניה אשר־באו מבבל",
        "5_Chapter, 10_Verse": "ולקחת כסף־וזהב ועשית עטרות ושמת בראש יהושע בן־יהוצדק הכהן הגדול",
        "5_Chapter, 11_Verse": "ואמרת אליו לאמר כה אמר יהוה צבאות לאמר הנה־איש צמח שמו ומתחתיו יצמח ובנה את־היכל יהוה",
        "5_Chapter, 12_Verse": "והוא יבנה את־היכל יהוה והוא־ישא הוד וישב ומשל על־כסאו והיה כהן על־כסאו ועצת שלום תהיה בין שניהם",
        "5_Chapter, 13_Verse": "והעטרת תהיה לחלם ולטוביה ולידעיה ולחן בן־צפניה לזכרון בהיכל יהוה",
        "5_Chapter, 14_Verse": "ורחוקים יבאו ובנו בהיכל יהוה וידעתם כי־יהוה צבאות שלחני אליכם והיה אם־שמוע תשמעון בקול יהוה אלהיכם",
        "6_Chapter, 0_Verse": "ויהי בשנת ארבע לדריוש המלך היה דבר־יהוה אל־זכריה בארבעה לחדש התשעי בכסלו",
        "6_Chapter, 1_Verse": "וישלח בית־אל שר־אצר ורגם מלך ואנשיו לחלות את־פני יהוה",
        "6_Chapter, 2_Verse": "לאמר אל־הכהנים אשר לבית־יהוה צבאות ואל־הנביאים לאמר האבכה בחדש החמשי הנזר כאשר עשיתי זה כמה שנים",
        "6_Chapter, 3_Verse": "ויהי דבר־יהוה צבאות אלי לאמר",
        "6_Chapter, 4_Verse": "אמר אל־כל־עם הארץ ואל־הכהנים לאמר כי־צמתם וספוד בחמישי ובשביעי וזה שבעים שנה הצום צמתני אני",
        "6_Chapter, 5_Verse": "וכי תאכלו וכי תשתו הלוא אתם האכלים ואתם השתים",
        "6_Chapter, 6_Verse": "הלוא את־הדברים אשר קרא יהוה ביד הנביאים הראשנים בהיות ירושלם ישבת ושלוה ועריה סביבתיה והנגב והשפלה ישב",
        "6_Chapter, 7_Verse": "ויהי דבר־יהוה אל־זכריה לאמר",
        "6_Chapter, 8_Verse": "כה אמר יהוה צבאות לאמר משפט אמת שפטו וחסד ורחמים עשו איש את־אחיו",
        "6_Chapter, 9_Verse": "ואלמנה ויתום גר ועני אל־תעשקו ורעת איש אחיו אל־תחשבו בלבבכם",
        "6_Chapter, 10_Verse": "וימאנו להקשיב ויתנו כתף סררת ואזניהם הכבידו משמוע",
        "6_Chapter, 11_Verse": "ולבם שמו שמיר משמוע את־התורה ואת־הדברים אשר שלח יהוה צבאות ברוחו ביד הנביאים הראשנים ויהי קצף גדול מאת יהוה צבאות",
        "6_Chapter, 12_Verse": "ויהי כאשר־קרא ולא שמעו כן יקראו ולא אשמע אמר יהוה צבאות",
        "6_Chapter, 13_Verse": "ואסערם על כל־הגוים אשר לא־ידעום והארץ נשמה אחריהם מעבר ומשב וישימו ארץ־חמדה לשמה",
        "7_Chapter, 0_Verse": "ויהי דבר־יהוה צבאות לאמר",
        "7_Chapter, 1_Verse": "כה אמר יהוה צבאות קנאתי לציון קנאה גדולה וחמה גדולה קנאתי לה",
        "7_Chapter, 2_Verse": "כה אמר יהוה שבתי אל־ציון ושכנתי בתוך ירושלם ונקראה ירושלם עיר־האמת והר־יהוה צבאות הר הקדש",
        "7_Chapter, 3_Verse": "כה אמר יהוה צבאות עד ישבו זקנים וזקנות ברחבות ירושלם ואיש משענתו בידו מרב ימים",
        "7_Chapter, 4_Verse": "ורחבות העיר ימלאו ילדים וילדות משחקים ברחבתיה",
        "7_Chapter, 5_Verse": "כה אמר יהוה צבאות כי יפלא בעיני שארית העם הזה בימים ההם גם־בעיני יפלא נאם יהוה צבאות",
        "7_Chapter, 6_Verse": "כה אמר יהוה צבאות הנני מושיע את־עמי מארץ מזרח ומארץ מבוא השמש",
        "7_Chapter, 7_Verse": "והבאתי אתם ושכנו בתוך ירושלם והיו־לי לעם ואני אהיה להם לאלהים באמת ובצדקה",
        "7_Chapter, 8_Verse": "כה־אמר יהוה צבאות תחזקנה ידיכם השמעים בימים האלה את הדברים האלה מפי הנביאים אשר ביום יסד בית־יהוה צבאות ההיכל להבנות",
        "7_Chapter, 9_Verse": "כי לפני הימים ההם שכר האדם לא נהיה ושכר הבהמה איננה וליוצא ולבא אין־שלום מן־הצר ואשלח את־כל־האדם איש ברעהו",
        "7_Chapter, 10_Verse": "ועתה לא כימים הראשנים אני לשארית העם הזה נאם יהוה צבאות",
        "7_Chapter, 11_Verse": "כי־זרע השלום הגפן תתן פריה והארץ תתן את־יבולה והשמים יתנו טלם והנחלתי את־שארית העם הזה את־כל־אלה",
        "7_Chapter, 12_Verse": "והיה כאשר הייתם קללה בגוים בית יהודה ובית ישראל כן אושיע אתכם והייתם ברכה אל־תיראו תחזקנה ידיכם",
        "7_Chapter, 13_Verse": "כי כה אמר יהוה צבאות כאשר זממתי להרע לכם בהקציף אבתיכם אתי אמר יהוה צבאות ולא נחמתי",
        "7_Chapter, 14_Verse": "כן שבתי זממתי בימים האלה להיטיב את־ירושלם ואת־בית יהודה אל־תיראו",
        "7_Chapter, 15_Verse": "אלה הדברים אשר תעשו דברו אמת איש את־רעהו אמת ומשפט שלום שפטו בשעריכם",
        "7_Chapter, 16_Verse": "ואיש את־רעת רעהו אל־תחשבו בלבבכם ושבעת שקר אל־תאהבו כי את־כל־אלה אשר שנאתי נאם־יהוה",
        "7_Chapter, 17_Verse": "ויהי דבר־יהוה צבאות אלי לאמר",
        "7_Chapter, 18_Verse": "כה־אמר יהוה צבאות צום הרביעי וצום החמישי וצום השביעי וצום העשירי יהיה לבית־יהודה לששון ולשמחה ולמעדים טובים והאמת והשלום אהבו",
        "7_Chapter, 19_Verse": "כה אמר יהוה צבאות עד אשר יבאו עמים וישבי ערים רבות",
        "7_Chapter, 20_Verse": "והלכו ישבי אחת אל־אחת לאמר נלכה הלוך לחלות את־פני יהוה ולבקש את־יהוה צבאות אלכה גם־אני",
        "7_Chapter, 21_Verse": "ובאו עמים רבים וגוים עצומים לבקש את־יהוה צבאות בירושלם ולחלות את־פני יהוה",
        "7_Chapter, 22_Verse": "כה אמר יהוה צבאות בימים ההמה אשר יחזיקו עשרה אנשים מכל לשנות הגוים והחזיקו בכנף איש יהודי לאמר נלכה עמכם כי שמענו אלהים עמכם",
        "8_Chapter, 0_Verse": "משא דבר־יהוה בארץ חדרך ודמשק מנחתו כי ליהוה עין אדם וכל שבטי ישראל",
        "8_Chapter, 1_Verse": "וגם־חמת תגבל־בה צר וצידון כי חכמה מאד",
        "8_Chapter, 2_Verse": "ותבן צר מצור לה ותצבר־כסף כעפר וחרוץ כטיט חוצות",
        "8_Chapter, 3_Verse": "הנה אדני יורשנה והכה בים חילה והיא באש תאכל",
        "8_Chapter, 4_Verse": "תרא אשקלון ותירא ועזה ותחיל מאד ועקרון כי־הביש מבטה ואבד מלך מעזה ואשקלון לא תשב",
        "8_Chapter, 5_Verse": "וישב ממזר באשדוד והכרתי גאון פלשתים",
        "8_Chapter, 6_Verse": "והסרתי דמיו מפיו ושקציו מבין שניו ונשאר גם־הוא לאלהינו והיה כאלף ביהודה ועקרון כיבוסי",
        "8_Chapter, 7_Verse": "וחניתי לביתי מצבה מעבר ומשב ולא־יעבר עליהם עוד נגש כי עתה ראיתי בעיני",
        "8_Chapter, 8_Verse": "גילי מאד בת־ציון הריעי בת ירושלם הנה מלכך יבוא לך צדיק ונושע הוא עני ורכב על־חמור ועל־עיר בן־אתנות",
        "8_Chapter, 9_Verse": "והכרתי־רכב מאפרים וסוס מירושלם ונכרתה קשת מלחמה ודבר שלום לגוים ומשלו מים עד־ים ומנהר עד־אפסי־ארץ",
        "8_Chapter, 10_Verse": "גם־את בדם־בריתך שלחתי אסיריך מבור אין מים בו",
        "8_Chapter, 11_Verse": "שובו לבצרון אסירי התקוה גם־היום מגיד משנה אשיב לך",
        "8_Chapter, 12_Verse": "כי־דרכתי לי יהודה קשת מלאתי אפרים ועוררתי בניך ציון על־בניך יון ושמתיך כחרב גבור",
        "8_Chapter, 13_Verse": "ויהוה עליהם יראה ויצא כברק חצו ואדני יהוה בשופר יתקע והלך בסערות תימן",
        "8_Chapter, 14_Verse": "יהוה צבאות יגן עליהם ואכלו וכבשו אבני־קלע ושתו המו כמו־יין ומלאו כמזרק כזויות מזבח",
        "8_Chapter, 15_Verse": "והושיעם יהוה אלהיהם ביום ההוא כצאן עמו כי אבני־נזר מתנוססות על־אדמתו",
        "8_Chapter, 16_Verse": "כי מה־טובו ומה־יפיו דגן בחורים ותירוש ינובב בתלות",
        "9_Chapter, 0_Verse": "שאלו מיהוה מטר בעת מלקוש יהוה עשה חזיזים ומטר־גשם יתן להם לאיש עשב בשדה",
        "9_Chapter, 1_Verse": "כי התרפים דברו־און והקוסמים חזו שקר וחלמות השוא ידברו הבל ינחמון על־כן נסעו כמו־צאן יענו כי־אין רעה",
        "9_Chapter, 2_Verse": "על־הרעים חרה אפי ועל־העתודים אפקוד כי־פקד יהוה צבאות את־עדרו את־בית יהודה ושם אותם כסוס הודו במלחמה",
        "9_Chapter, 3_Verse": "ממנו פנה ממנו יתד ממנו קשת מלחמה ממנו יצא כל־נוגש יחדו",
        "9_Chapter, 4_Verse": "והיו כגברים בוסים בטיט חוצות במלחמה ונלחמו כי יהוה עמם והבישו רכבי סוסים",
        "9_Chapter, 5_Verse": "וגברתי את־בית יהודה ואת־בית יוסף אושיע והושבותים כי רחמתים והיו כאשר לא־זנחתים כי אני יהוה אלהיהם ואענם",
        "9_Chapter, 6_Verse": "והיו כגבור אפרים ושמח לבם כמו־יין ובניהם יראו ושמחו יגל לבם ביהוה",
        "9_Chapter, 7_Verse": "אשרקה להם ואקבצם כי פדיתים ורבו כמו רבו",
        "9_Chapter, 8_Verse": "ואזרעם בעמים ובמרחקים יזכרוני וחיו את־בניהם ושבו",
        "9_Chapter, 9_Verse": "והשיבותים מארץ מצרים ומאשור אקבצם ואל־ארץ גלעד ולבנון אביאם ולא ימצא להם",
        "9_Chapter, 10_Verse": "ועבר בים צרה והכה בים גלים והבישו כל מצולות יאר והורד גאון אשור ושבט מצרים יסור",
        "9_Chapter, 11_Verse": "וגברתים ביהוה ובשמו יתהלכו נאם יהוה",
        "10_Chapter, 0_Verse": "פתח לבנון דלתיך ותאכל אש בארזיך",
        "10_Chapter, 1_Verse": "הילל ברוש כי־נפל ארז אשר אדרים שדדו הילילו אלוני בשן כי ירד יער הבצור [הבציר]",
        "10_Chapter, 2_Verse": "קול יללת הרעים כי שדדה אדרתם קול שאגת כפירים כי שדד גאון הירדן",
        "10_Chapter, 3_Verse": "כה אמר יהוה אלהי רעה את־צאן ההרגה",
        "10_Chapter, 4_Verse": "אשר קניהן יהרגן ולא יאשמו ומכריהן יאמר ברוך יהוה ואעשר ורעיהם לא יחמול עליהן",
        "10_Chapter, 5_Verse": "כי לא אחמול עוד על־ישבי הארץ נאם־יהוה והנה אנכי ממציא את־האדם איש ביד־רעהו וביד מלכו וכתתו את־הארץ ולא אציל מידם",
        "10_Chapter, 6_Verse": "וארעה את־צאן ההרגה לכן עניי הצאן ואקח־לי שני מקלות לאחד קראתי נעם ולאחד קראתי חבלים וארעה את־הצאן",
        "10_Chapter, 7_Verse": "ואכחד את־שלשת הרעים בירח אחד ותקצר נפשי בהם וגם־נפשם בחלה בי",
        "10_Chapter, 8_Verse": "ואמר לא ארעה אתכם המתה תמות והנכחדת תכחד והנשארות תאכלנה אשה את־בשר רעותה",
        "10_Chapter, 9_Verse": "ואקח את־מקלי את־נעם ואגדע אתו להפיר את־בריתי אשר כרתי את־כל־העמים",
        "10_Chapter, 10_Verse": "ותפר ביום ההוא וידעו כן עניי הצאן השמרים אתי כי דבר־יהוה הוא",
        "10_Chapter, 11_Verse": "ואמר אליהם אם־טוב בעיניכם הבו שכרי ואם־לא חדלו וישקלו את־שכרי שלשים כסף",
        "10_Chapter, 12_Verse": "ויאמר יהוה אלי השליכהו אל־היוצר אדר היקר אשר יקרתי מעליהם ואקחה שלשים הכסף ואשליך אתו בית יהוה אל־היוצר",
        "10_Chapter, 13_Verse": "ואגדע את־מקלי השני את החבלים להפר את־האחוה בין יהודה ובין ישראל",
        "10_Chapter, 14_Verse": "ויאמר יהוה אלי עוד קח־לך כלי רעה אולי",
        "10_Chapter, 15_Verse": "כי הנה־אנכי מקים רעה בארץ הנכחדות לא־יפקד הנער לא־יבקש והנשברת לא ירפא הנצבה לא יכלכל ובשר הבריאה יאכל ופרסיהן יפרק",
        "10_Chapter, 16_Verse": "הוי רעי האליל עזבי הצאן חרב על־זרועו ועל־עין ימינו זרעו יבוש תיבש ועין ימינו כהה תכהה",
        "11_Chapter, 0_Verse": "משא דבר־יהוה על־ישראל נאם־יהוה נטה שמים ויסד ארץ ויצר רוח־אדם בקרבו",
        "11_Chapter, 1_Verse": "הנה אנכי שם את־ירושלם סף־רעל לכל־העמים סביב וגם על־יהודה יהיה במצור על־ירושלם",
        "11_Chapter, 2_Verse": "והיה ביום־ההוא אשים את־ירושלם אבן מעמסה לכל־העמים כל־עמסיה שרוט ישרטו ונאספו עליה כל גויי הארץ",
        "11_Chapter, 3_Verse": "ביום ההוא נאם־יהוה אכה כל־סוס בתמהון ורכבו בשגעון ועל־בית יהודה אפקח את־עיני וכל סוס העמים אכה בעורון",
        "11_Chapter, 4_Verse": "ואמרו אלפי יהודה בלבם אמצה לי ישבי ירושלם ביהוה צבאות אלהיהם",
        "11_Chapter, 5_Verse": "ביום ההוא אשים את־אלפי יהודה ככיור אש בעצים וכלפיד אש בעמיר ואכלו על־ימין ועל־שמאול את־כל־העמים סביב וישבה ירושלם עוד תחתיה בירושלם",
        "11_Chapter, 6_Verse": "והושיע יהוה את־אהלי יהודה בראשנה למען לא־תגדל תפארת בית־דויד ותפארת ישב ירושלם על־יהודה",
        "11_Chapter, 7_Verse": "ביום ההוא יגן יהוה בעד יושב ירושלם והיה הנכשל בהם ביום ההוא כדויד ובית דויד כאלהים כמלאך יהוה לפניהם",
        "11_Chapter, 8_Verse": "והיה ביום ההוא אבקש להשמיד את־כל־הגוים הבאים על־ירושלם",
        "11_Chapter, 9_Verse": "ושפכתי על־בית דויד ועל יושב ירושלם רוח חן ותחנונים והביטו אלי את אשר־דקרו וספדו עליו כמספד על־היחיד והמר עליו כהמר על־הבכור",
        "11_Chapter, 10_Verse": "ביום ההוא יגדל המספד בירושלם כמספד הדד־רמון בבקעת מגדון",
        "11_Chapter, 11_Verse": "וספדה הארץ משפחות משפחות לבד משפחת בית־דויד לבד ונשיהם לבד משפחת בית־נתן לבד ונשיהם לבד",
        "11_Chapter, 12_Verse": "משפחת בית־לוי לבד ונשיהם לבד משפחת השמעי לבד ונשיהם לבד",
        "11_Chapter, 13_Verse": "כל המשפחות הנשארות משפחת משפחת לבד ונשיהם לבד",
        "12_Chapter, 0_Verse": "ביום ההוא יהיה מקור נפתח לבית דויד ולישבי ירושלם לחטאת ולנדה",
        "12_Chapter, 1_Verse": "והיה ביום ההוא נאם יהוה צבאות אכרית את־שמות העצבים מן־הארץ ולא יזכרו עוד וגם את־הנביאים ואת־רוח הטמאה אעביר מן־הארץ",
        "12_Chapter, 2_Verse": "והיה כי־ינבא איש עוד ואמרו אליו אביו ואמו ילדיו לא תחיה כי שקר דברת בשם יהוה ודקרהו אביהו ואמו ילדיו בהנבאו",
        "12_Chapter, 3_Verse": "והיה ביום ההוא יבשו הנביאים איש מחזינו בהנבאתו ולא ילבשו אדרת שער למען כחש",
        "12_Chapter, 4_Verse": "ואמר לא נביא אנכי איש־עבד אדמה אנכי כי אדם הקנני מנעורי",
        "12_Chapter, 5_Verse": "ואמר אליו מה המכות האלה בין ידיך ואמר אשר הכיתי בית מאהבי",
        "12_Chapter, 6_Verse": "חרב עורי על־רעי ועל־גבר עמיתי נאם יהוה צבאות הך את־הרעה ותפוצין הצאן והשבתי ידי על־הצערים",
        "12_Chapter, 7_Verse": "והיה בכל־הארץ נאם־יהוה פי־שנים בה יכרתו יגועו והשלשית יותר בה",
        "12_Chapter, 8_Verse": "והבאתי את־השלשית באש וצרפתים כצרף את־הכסף ובחנתים כבחן את־הזהב הוא יקרא בשמי ואני אענה אתו אמרתי עמי הוא והוא יאמר יהוה אלהי",
        "13_Chapter, 0_Verse": "הנה יום־בא ליהוה וחלק שללך בקרבך",
        "13_Chapter, 1_Verse": "ואספתי את־כל־הגוים אל־ירושלם למלחמה ונלכדה העיר ונשסו הבתים והנשים תשגלנה [תשכבנה] ויצא חצי העיר בגולה ויתר העם לא יכרת מן־העיר",
        "13_Chapter, 2_Verse": "ויצא יהוה ונלחם בגוים ההם כיום הלחמו ביום קרב",
        "13_Chapter, 3_Verse": "ועמדו רגליו ביום־ההוא על־הר הזתים אשר על־פני ירושלם מקדם ונבקע הר הזיתים מחציו מזרחה וימה גיא גדולה מאד ומש חצי ההר צפונה וחציו־נגבה",
        "13_Chapter, 4_Verse": "ונסתם גיא־הרי כי־יגיע גי־הרים אל־אצל ונסתם כאשר נסתם מפני הרעש בימי עזיה מלך־יהודה ובא יהוה אלהי כל־קדשים עמך",
        "13_Chapter, 5_Verse": "והיה ביום ההוא לא־יהיה אור יקרות יקפאון [וקפאון]",
        "13_Chapter, 6_Verse": "והיה יום־אחד הוא יודע ליהוה לא־יום ולא־לילה והיה לעת־ערב יהיה־אור",
        "13_Chapter, 7_Verse": "והיה ביום ההוא יצאו מים־חיים מירושלם חצים אל־הים הקדמוני וחצים אל־הים האחרון בקיץ ובחרף יהיה",
        "13_Chapter, 8_Verse": "והיה יהוה למלך על־כל־הארץ ביום ההוא יהיה יהוה אחד ושמו אחד",
        "13_Chapter, 9_Verse": "יסוב כל־הארץ כערבה מגבע לרמון נגב ירושלם וראמה וישבה תחתיה למשער בנימן עד־מקום שער הראשון עד־שער הפנים ומגדל חננאל עד יקבי המלך",
        "13_Chapter, 10_Verse": "וישבו בה וחרם לא יהיה־עוד וישבה ירושלם לבטח",
        "13_Chapter, 11_Verse": "וזאת תהיה המגפה אשר יגף יהוה את־כל־העמים אשר צבאו על־ירושלם המק בשרו והוא עמד על־רגליו ועיניו תמקנה בחריהן ולשונו תמק בפיהם",
        "13_Chapter, 12_Verse": "והיה ביום ההוא תהיה מהומת־יהוה רבה בהם והחזיקו איש יד רעהו ועלתה ידו על־יד רעהו",
        "13_Chapter, 13_Verse": "וגם־יהודה תלחם בירושלם ואסף חיל כל־הגוים סביב זהב וכסף ובגדים לרב מאד",
        "13_Chapter, 14_Verse": "וכן תהיה מגפת הסוס הפרד הגמל והחמור וכל־הבהמה אשר יהיה במחנות ההמה כמגפה הזאת",
        "13_Chapter, 15_Verse": "והיה כל־הנותר מכל־הגוים הבאים על־ירושלם ועלו מדי שנה בשנה להשתחות למלך יהוה צבאות ולחג את־חג הסכות",
        "13_Chapter, 16_Verse": "והיה אשר לא־יעלה מאת משפחות הארץ אל־ירושלם להשתחות למלך יהוה צבאות ולא עליהם יהיה הגשם",
        "13_Chapter, 17_Verse": "ואם־משפחת מצרים לא־תעלה ולא באה ולא עליהם תהיה המגפה אשר יגף יהוה את־הגוים אשר לא יעלו לחג את־חג הסכות",
        "13_Chapter, 18_Verse": "זאת תהיה חטאת מצרים וחטאת כל־הגוים אשר לא יעלו לחג את־חג הסכות",
        "13_Chapter, 19_Verse": "ביום ההוא יהיה על־מצלות הסוס קדש ליהוה והיה הסירות בבית יהוה כמזרקים לפני המזבח",
        "13_Chapter, 20_Verse": "והיה כל־סיר בירושלם וביהודה קדש ליהוה צבאות ובאו כל־הזבחים ולקחו מהם ובשלו בהם ולא־יהיה כנעני עוד בבית־יהוה צבאות ביום ההוא"
    },
    "meta": "Chapter-Verse",
    "work": "Zechariah"
}