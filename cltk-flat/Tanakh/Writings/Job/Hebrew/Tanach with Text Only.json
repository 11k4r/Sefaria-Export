{
    "text": {
        "0_Chapter, 0_Verse": "איש היה בארץ־עוץ איוב שמו והיה האיש ההוא תם וישר וירא אלהים וסר מרע",
        "0_Chapter, 1_Verse": "ויולדו לו שבעה בנים ושלוש בנות",
        "0_Chapter, 2_Verse": "ויהי מקנהו שבעת אלפי־צאן ושלשת אלפי גמלים וחמש מאות צמד־בקר וחמש מאות אתונות ועבדה רבה מאד ויהי האיש ההוא גדול מכל־בני־קדם",
        "0_Chapter, 3_Verse": "והלכו בניו ועשו משתה בית איש יומו ושלחו וקראו לשלשת אחיתיהם [אחיותיהם] לאכל ולשתות עמהם",
        "0_Chapter, 4_Verse": "ויהי כי הקיפו ימי המשתה וישלח איוב ויקדשם והשכים בבקר והעלה עלות מספר כלם כי אמר איוב אולי חטאו בני וברכו אלהים בלבבם ככה יעשה איוב כל־הימים",
        "0_Chapter, 5_Verse": "ויהי היום ויבאו בני האלהים להתיצב על־יהוה ויבוא גם־השטן בתוכם",
        "0_Chapter, 6_Verse": "ויאמר יהוה אל־השטן מאין תבא ויען השטן את־יהוה ויאמר משוט בארץ ומהתהלך בה",
        "0_Chapter, 7_Verse": "ויאמר יהוה אל־השטן השמת לבך על־עבדי איוב כי אין כמהו בארץ איש תם וישר ירא אלהים וסר מרע",
        "0_Chapter, 8_Verse": "ויען השטן את־יהוה ויאמר החנם ירא איוב אלהים",
        "0_Chapter, 9_Verse": "הלא־את [אתה] שכת בעדו ובעד־ביתו ובעד כל־אשר־לו מסביב מעשה ידיו ברכת ומקנהו פרץ בארץ",
        "0_Chapter, 10_Verse": "ואולם שלח־נא ידך וגע בכל־אשר־לו אם־לא על־פניך יברכך",
        "0_Chapter, 11_Verse": "ויאמר יהוה אל־השטן הנה כל־אשר־לו בידך רק אליו אל־תשלח ידך ויצא השטן מעם פני יהוה",
        "0_Chapter, 12_Verse": "ויהי היום ובניו ובנתיו אכלים ושתים יין בבית אחיהם הבכור",
        "0_Chapter, 13_Verse": "ומלאך בא אל־איוב ויאמר הבקר היו חרשות והאתנות רעות על־ידיהם",
        "0_Chapter, 14_Verse": "ותפל שבא ותקחם ואת־הנערים הכו לפי־חרב ואמלטה רק־אני לבדי להגיד לך",
        "0_Chapter, 15_Verse": "עוד זה מדבר וזה בא ויאמר אש אלהים נפלה מן־השמים ותבער בצאן ובנערים ותאכלם ואמלטה רק־אני לבדי להגיד לך",
        "0_Chapter, 16_Verse": "עוד זה מדבר וזה בא ויאמר כשדים שמו שלשה ראשים ויפשטו על־הגמלים ויקחום ואת־הנערים הכו לפי־חרב ואמלטה רק־אני לבדי להגיד לך",
        "0_Chapter, 17_Verse": "עד זה מדבר וזה בא ויאמר בניך ובנותיך אכלים ושתים יין בבית אחיהם הבכור",
        "0_Chapter, 18_Verse": "והנה רוח גדולה באה מעבר המדבר ויגע בארבע פנות הבית ויפל על־הנערים וימותו ואמלטה רק־אני לבדי להגיד לך",
        "0_Chapter, 19_Verse": "ויקם איוב ויקרע את־מעלו ויגז את־ראשו ויפל ארצה וישתחו",
        "0_Chapter, 20_Verse": "ויאמר ערם יצתי [יצאתי] מבטן אמי וערם אשוב שמה יהוה נתן ויהוה לקח יהי שם יהוה מברך",
        "0_Chapter, 21_Verse": "בכל־זאת לא־חטא איוב ולא־נתן תפלה לאלהים",
        "1_Chapter, 0_Verse": "ויהי היום ויבאו בני האלהים להתיצב על־יהוה ויבוא גם־השטן בתכם להתיצב על־יהוה",
        "1_Chapter, 1_Verse": "ויאמר יהוה אל־השטן אי מזה תבא ויען השטן את־יהוה ויאמר משט בארץ ומהתהלך בה",
        "1_Chapter, 2_Verse": "ויאמר יהוה אל־השטן השמת לבך אל־עבדי איוב כי אין כמהו בארץ איש תם וישר ירא אלהים וסר מרע ועדנו מחזיק בתמתו ותסיתני בו לבלעו חנם",
        "1_Chapter, 3_Verse": "ויען השטן את־יהוה ויאמר עור בעד־עור וכל אשר לאיש יתן בעד נפשו",
        "1_Chapter, 4_Verse": "אולם שלח־נא ידך וגע אל־עצמו ואל־בשרו אם־לא אל־פניך יברכך",
        "1_Chapter, 5_Verse": "ויאמר יהוה אל־השטן הנו בידך אך את־נפשו שמר",
        "1_Chapter, 6_Verse": "ויצא השטן מאת פני יהוה ויך את־איוב בשחין רע מכף רגלו עד [ועד] קדקדו",
        "1_Chapter, 7_Verse": "ויקח־לו חרש להתגרד בו והוא ישב בתוך־האפר",
        "1_Chapter, 8_Verse": "ותאמר לו אשתו עדך מחזיק בתמתך ברך אלהים ומת",
        "1_Chapter, 9_Verse": "ויאמר אליה כדבר אחת הנבלות תדברי גם את־הטוב נקבל מאת האלהים ואת־הרע לא נקבל בכל־זאת לא־חטא איוב בשפתיו",
        "1_Chapter, 10_Verse": "וישמעו שלשת רעי איוב את כל־הרעה הזאת הבאה עליו ויבאו איש ממקמו אליפז התימני ובלדד השוחי וצופר הנעמתי ויועדו יחדו לבוא לנוד־לו ולנחמו",
        "1_Chapter, 11_Verse": "וישאו את־עיניהם מרחוק ולא הכירהו וישאו קולם ויבכו ויקרעו איש מעלו ויזרקו עפר על־ראשיהם השמימה",
        "1_Chapter, 12_Verse": "וישבו אתו לארץ שבעת ימים ושבעת לילות ואין־דבר אליו דבר כי ראו כי־גדל הכאב מאד",
        "2_Chapter, 0_Verse": "אחרי־כן פתח איוב את־פיהו ויקלל את־יומו",
        "2_Chapter, 1_Verse": "ויען איוב ויאמר",
        "2_Chapter, 2_Verse": "יאבד יום אולד בו והלילה אמר הרה גבר",
        "2_Chapter, 3_Verse": "היום ההוא יהי חשך אל־ידרשהו אלוה ממעל ואל־תופע עליו נהרה",
        "2_Chapter, 4_Verse": "יגאלהו חשך וצלמות תשכן־עליו עננה יבעתהו כמרירי יום",
        "2_Chapter, 5_Verse": "הלילה ההוא יקחהו אפל אל־יחד בימי שנה במספר ירחים אל־יבא",
        "2_Chapter, 6_Verse": "הנה הלילה ההוא יהי גלמוד אל־תבא רננה בו",
        "2_Chapter, 7_Verse": "יקבהו אררי־יום העתידים ערר לויתן",
        "2_Chapter, 8_Verse": "יחשכו כוכבי נשפו יקו־לאור ואין ואל־יראה בעפעפי־שחר",
        "2_Chapter, 9_Verse": "כי לא סגר דלתי בטני ויסתר עמל מעיני",
        "2_Chapter, 10_Verse": "למה לא מרחם אמות מבטן יצאתי ואגוע",
        "2_Chapter, 11_Verse": "מדוע קדמוני ברכים ומה־שדים כי אינק",
        "2_Chapter, 12_Verse": "כי־עתה שכבתי ואשקוט ישנתי אז ינוח לי",
        "2_Chapter, 13_Verse": "עם־מלכים ויעצי ארץ הבנים חרבות למו",
        "2_Chapter, 14_Verse": "או עם־שרים זהב להם הממלאים בתיהם כסף",
        "2_Chapter, 15_Verse": "או כנפל טמון לא אהיה כעללים לא־ראו אור",
        "2_Chapter, 16_Verse": "שם רשעים חדלו רגז ושם ינוחו יגיעי כח",
        "2_Chapter, 17_Verse": "יחד אסירים שאננו לא שמעו קול נגש",
        "2_Chapter, 18_Verse": "קטן וגדול שם הוא ועבד חפשי מאדניו",
        "2_Chapter, 19_Verse": "למה יתן לעמל אור וחיים למרי נפש",
        "2_Chapter, 20_Verse": "המחכים למות ואיננו ויחפרהו ממטמונים",
        "2_Chapter, 21_Verse": "השמחים אלי־גיל ישישו כי ימצאו־קבר",
        "2_Chapter, 22_Verse": "לגבר אשר־דרכו נסתרה ויסך אלוה בעדו",
        "2_Chapter, 23_Verse": "כי־לפני לחמי אנחתי תבא ויתכו כמים שאגתי",
        "2_Chapter, 24_Verse": "כי פחד פחדתי ויאתיני ואשר יגרתי יבא לי",
        "2_Chapter, 25_Verse": "לא שלותי ולא שקטתי ולא־נחתי ויבא רגז",
        "3_Chapter, 0_Verse": "ויען אליפז התימני ויאמר",
        "3_Chapter, 1_Verse": "הנסה דבר אליך תלאה ועצר במלין מי יוכל",
        "3_Chapter, 2_Verse": "הנה יסרת רבים וידים רפות תחזק",
        "3_Chapter, 3_Verse": "כושל יקימון מליך וברכים כרעות תאמץ",
        "3_Chapter, 4_Verse": "כי עתה תבוא אליך ותלא תגע עדיך ותבהל",
        "3_Chapter, 5_Verse": "הלא יראתך כסלתך תקותך ותם דרכיך",
        "3_Chapter, 6_Verse": "זכר־נא מי הוא נקי אבד ואיפה ישרים נכחדו",
        "3_Chapter, 7_Verse": "כאשר ראיתי חרשי און וזרעי עמל יקצרהו",
        "3_Chapter, 8_Verse": "מנשמת אלוה יאבדו ומרוח אפו יכלו",
        "3_Chapter, 9_Verse": "שאגת אריה וקול שחל ושני כפירים נתעו",
        "3_Chapter, 10_Verse": "ליש אבד מבלי־טרף ובני לביא יתפרדו",
        "3_Chapter, 11_Verse": "ואלי דבר יגנב ותקח אזני שמץ מנהו",
        "3_Chapter, 12_Verse": "בשעפים מחזינות לילה בנפל תרדמה על־אנשים",
        "3_Chapter, 13_Verse": "פחד קראני ורעדה ורב עצמותי הפחיד",
        "3_Chapter, 14_Verse": "ורוח על־פני יחלף תסמר שערת בשרי",
        "3_Chapter, 15_Verse": "יעמד ולא־אכיר מראהו תמונה לנגד עיני דממה וקול אשמע",
        "3_Chapter, 16_Verse": "האנוש מאלוה יצדק אם מעשהו יטהר־גבר",
        "3_Chapter, 17_Verse": "הן בעבדיו לא יאמין ובמלאכיו ישים תהלה",
        "3_Chapter, 18_Verse": "אף שכני בתי־חמר אשר־בעפר יסודם ידכאום לפני־עש",
        "3_Chapter, 19_Verse": "מבקר לערב יכתו מבלי משים לנצח יאבדו",
        "3_Chapter, 20_Verse": "הלא־נסע יתרם בם ימותו ולא בחכמה",
        "4_Chapter, 0_Verse": "קרא־נא היש עונך ואל־מי מקדשים תפנה",
        "4_Chapter, 1_Verse": "כי־לאויל יהרג־כעש ופתה תמית קנאה",
        "4_Chapter, 2_Verse": "א‍ני־ראיתי אויל משריש ואקוב נוהו פתאם",
        "4_Chapter, 3_Verse": "ירחקו בניו מישע וידכאו בשער ואין מציל",
        "4_Chapter, 4_Verse": "אשר קצירו רעב יאכל ואל־מצנים יקחהו ושאף צמים חילם",
        "4_Chapter, 5_Verse": "כי לא־יצא מעפר און ומאדמה לא־יצמח עמל",
        "4_Chapter, 6_Verse": "כי־אדם לעמל יולד ובני־רשף יגביהו עוף",
        "4_Chapter, 7_Verse": "אולם אני אדרש אל־אל ואל־אלהים אשים דברתי",
        "4_Chapter, 8_Verse": "עשה גדלות ואין חקר נפלאות עד־אין מספר",
        "4_Chapter, 9_Verse": "הנתן מטר על־פני־ארץ ושלח מים על־פני חוצות",
        "4_Chapter, 10_Verse": "לשום שפלים למרום וקדרים שגבו ישע",
        "4_Chapter, 11_Verse": "מפר מחשבות ערומים ולא־תעשינה ידיהם תושיה",
        "4_Chapter, 12_Verse": "לכד חכמים בערמם ועצת נפתלים נמהרה",
        "4_Chapter, 13_Verse": "יומם יפגשו־חשך וכלילה ימששו בצהרים",
        "4_Chapter, 14_Verse": "וישע מחרב מפיהם ומיד חזק אביון",
        "4_Chapter, 15_Verse": "ותהי לדל תקוה ועלתה קפצה פיה",
        "4_Chapter, 16_Verse": "הנה אשרי אנוש יוכחנו אלוה ומוסר שדי אל־תמאס",
        "4_Chapter, 17_Verse": "כי הוא יכאיב ויחבש ימחץ וידו [וידיו] תרפינה",
        "4_Chapter, 18_Verse": "בשש צרות יצילך ובשבע לא־יגע בך רע",
        "4_Chapter, 19_Verse": "ברעב פדך ממות ובמלחמה מידי חרב",
        "4_Chapter, 20_Verse": "בשוט לשון תחבא ולא־תירא משד כי יבוא",
        "4_Chapter, 21_Verse": "לשד ולכפן תשחק ומחית הארץ אל־תירא",
        "4_Chapter, 22_Verse": "כי עם־אבני השדה בריתך וחית השדה השלמה־לך",
        "4_Chapter, 23_Verse": "וידעת כי־שלום אהלך ופקדת נוך ולא תחטא",
        "4_Chapter, 24_Verse": "וידעת כי־רב זרעך וצאצאיך כעשב הארץ",
        "4_Chapter, 25_Verse": "תבוא בכלח אלי־קבר כעלות גדיש בעתו",
        "4_Chapter, 26_Verse": "הנה־זאת חקרנוה כן־היא שמענה ואתה דע־לך",
        "5_Chapter, 0_Verse": "ויען איוב ויאמר",
        "5_Chapter, 1_Verse": "לו שקול ישקל כעשי והיתי [והותי] במאזנים ישאו־יחד",
        "5_Chapter, 2_Verse": "כי־עתה מחול ימים יכבד על־כן דברי לעו",
        "5_Chapter, 3_Verse": "כי חצי שדי עמדי אשר חמתם שתה רוחי בעותי אלוה יערכוני",
        "5_Chapter, 4_Verse": "הינהק־פרא עלי־דשא אם יגעה־שור על־בלילו",
        "5_Chapter, 5_Verse": "היאכל תפל מבלי־מלח אם־יש־טעם בריר חלמות",
        "5_Chapter, 6_Verse": "מאנה לנגוע נפשי המה כדוי לחמי",
        "5_Chapter, 7_Verse": "מי־יתן תבוא שאלתי ותקותי יתן אלוה",
        "5_Chapter, 8_Verse": "ויאל אלוה וידכאני יתר ידו ויבצעני",
        "5_Chapter, 9_Verse": "ותהי עוד נחמתי ואסלדה בחילה לא יחמול כי־לא כחדתי אמרי קדוש",
        "5_Chapter, 10_Verse": "מה־כחי כי־איחל ומה־קצי כי־אאריך נפשי",
        "5_Chapter, 11_Verse": "אם־כח אבנים כחי אם־בשרי נחוש",
        "5_Chapter, 12_Verse": "האם אין עזרתי בי ותשיה נדחה ממני",
        "5_Chapter, 13_Verse": "למס מרעהו חסד ויראת שדי יעזוב",
        "5_Chapter, 14_Verse": "אחי בגדו כמו־נחל כאפיק נחלים יעברו",
        "5_Chapter, 15_Verse": "הקדרים מני־קרח עלימו יתעלם־שלג",
        "5_Chapter, 16_Verse": "בעת יזרבו נצמתו בחמו נדעכו ממקומם",
        "5_Chapter, 17_Verse": "ילפתו ארחות דרכם יעלו בתהו ויאבדו",
        "5_Chapter, 18_Verse": "הביטו ארחות תמא הליכת שבא קוו־למו",
        "5_Chapter, 19_Verse": "בשו כי־בטח באו עדיה ויחפרו",
        "5_Chapter, 20_Verse": "כי־עתה הייתם לא [לו] תראו חתת ותיראו",
        "5_Chapter, 21_Verse": "ה‍כי־אמרתי הבו לי ומכחכם שחדו בעדי",
        "5_Chapter, 22_Verse": "ומלטוני מיד־צר ומיד עריצים תפדוני",
        "5_Chapter, 23_Verse": "הורוני ואני אחריש ומה־שגיתי הבינו לי",
        "5_Chapter, 24_Verse": "מה־נמרצו אמרי־ישר ומה־יוכיח הוכח מכם",
        "5_Chapter, 25_Verse": "הלהוכח מלים תחשבו ולרוח אמרי נאש",
        "5_Chapter, 26_Verse": "אף־על־יתום תפילו ותכרו על־ריעכם",
        "5_Chapter, 27_Verse": "ועתה הואילו פנו־בי ועל־פניכם אם־אכזב",
        "5_Chapter, 28_Verse": "שבו־נא אל־תהי עולה ושבי [ושובו] עוד צדקי־בה",
        "5_Chapter, 29_Verse": "היש־בלשוני עולה אם־חכי לא־יבין הוות",
        "6_Chapter, 0_Verse": "הלא־צבא לאנוש על־[עלי־] ארץ וכימי שכיר ימיו",
        "6_Chapter, 1_Verse": "כעבד ישאף־צל וכשכיר יקוה פעלו",
        "6_Chapter, 2_Verse": "כן הנחלתי לי ירחי־שוא ולילות עמל מנו־לי",
        "6_Chapter, 3_Verse": "אם־שכבתי ואמרתי מתי אקום ומדד־ערב ושבעתי נדדים עדי־נשף",
        "6_Chapter, 4_Verse": "לבש בשרי רמה וגיש [וגוש] עפר עורי רגע וימאס",
        "6_Chapter, 5_Verse": "ימי קלו מני־ארג ויכלו באפס תקוה",
        "6_Chapter, 6_Verse": "זכר כי־רוח חיי לא־תשוב עיני לראות טוב",
        "6_Chapter, 7_Verse": "לא־תשורני עין ראי עיניך בי ואינני",
        "6_Chapter, 8_Verse": "כלה ענן וילך כן יורד שאול לא יעלה",
        "6_Chapter, 9_Verse": "לא־ישוב עוד לביתו ולא־יכירנו עוד מקמו",
        "6_Chapter, 10_Verse": "גם־אני לא אחשך פי א‍דברה בצר רוחי אשיחה במר נפשי",
        "6_Chapter, 11_Verse": "ה‍ים־אני אם־תנין כי־תשים עלי משמר",
        "6_Chapter, 12_Verse": "כי־אמרתי תנחמני ערשי ישא בשיחי משכבי",
        "6_Chapter, 13_Verse": "וחתתני בחלמות ומחזינות תבעתני",
        "6_Chapter, 14_Verse": "ותבחר מחנק נפשי מות מעצמותי",
        "6_Chapter, 15_Verse": "מאסתי לא־לעלם אחיה חדל ממני כי־הבל ימי",
        "6_Chapter, 16_Verse": "מה־אנוש כי תגדלנו וכי־תשית אליו לבך",
        "6_Chapter, 17_Verse": "ותפקדנו לבקרים לרגעים תבחננו",
        "6_Chapter, 18_Verse": "כמה לא־תשעה ממני לא־תרפני עד־בלעי רקי",
        "6_Chapter, 19_Verse": "חטאתי מה אפעל לך נצר האדם למה שמתני למפגע לך ואהיה עלי למשא",
        "6_Chapter, 20_Verse": "ומה לא־תשא פשעי ותעביר את־עוני כי־עתה לעפר אשכב ושחרתני ואינני",
        "7_Chapter, 0_Verse": "ויען בלדד השוחי ויאמר",
        "7_Chapter, 1_Verse": "עד־אן תמלל־אלה ורוח כביר אמרי־פיך",
        "7_Chapter, 2_Verse": "האל יעות משפט ואם־שדי יעות־צדק",
        "7_Chapter, 3_Verse": "אם־בניך חטאו־לו וישלחם ביד־פשעם",
        "7_Chapter, 4_Verse": "אם־אתה תשחר אל־אל ואל־שדי תתחנן",
        "7_Chapter, 5_Verse": "אם־זך וישר אתה כי־עתה יעיר עליך ושלם נות צדקך",
        "7_Chapter, 6_Verse": "והיה ראשיתך מצער ואחריתך ישגה מאד",
        "7_Chapter, 7_Verse": "כי־שאל־נא לדר רישון וכונן לחקר אבותם",
        "7_Chapter, 8_Verse": "כי־תמול אנחנו ולא נדע כי צל ימינו עלי־ארץ",
        "7_Chapter, 9_Verse": "הלא־הם יורוך יאמרו לך ומלבם יוצאו מלים",
        "7_Chapter, 10_Verse": "היגאה־גמא בלא בצה ישגה־אחו בלי־מים",
        "7_Chapter, 11_Verse": "עדנו באבו לא יקטף ולפני כל־חציר ייבש",
        "7_Chapter, 12_Verse": "כן ארחות כל־שכחי אל ותקות חנף תאבד",
        "7_Chapter, 13_Verse": "אשר־יקוט כסלו ובית עכביש מבטחו",
        "7_Chapter, 14_Verse": "ישען על־ביתו ולא יעמד יחזיק בו ולא יקום",
        "7_Chapter, 15_Verse": "רטב הוא לפני־שמש ועל גנתו ינקתו תצא",
        "7_Chapter, 16_Verse": "על־גל שרשיו יסבכו בית אבנים יחזה",
        "7_Chapter, 17_Verse": "אם־יבלענו ממקומו וכחש בו לא ראיתיך",
        "7_Chapter, 18_Verse": "הן־הוא משוש דרכו ומעפר אחר יצמחו",
        "7_Chapter, 19_Verse": "הן־אל לא ימאס־תם ולא־יחזיק ביד־מרעים",
        "7_Chapter, 20_Verse": "עד־ימלה שחוק פיך ושפתיך תרועה",
        "7_Chapter, 21_Verse": "שנאיך ילבשו־בשת ואהל רשעים איננו",
        "8_Chapter, 0_Verse": "ויען איוב ויאמר",
        "8_Chapter, 1_Verse": "אמנם ידעתי כי־כן ומה־יצדק אנוש עם־אל",
        "8_Chapter, 2_Verse": "אם־יחפץ לריב עמו לא־יעננו אחת מני־אלף",
        "8_Chapter, 3_Verse": "חכם לבב ואמיץ כח מי־הקשה אליו וישלם",
        "8_Chapter, 4_Verse": "המעתיק הרים ולא ידעו אשר הפכם באפו",
        "8_Chapter, 5_Verse": "המרגיז ארץ ממקומה ועמודיה יתפלצון",
        "8_Chapter, 6_Verse": "האמר לחרס ולא יזרח ובעד כוכבים יחתם",
        "8_Chapter, 7_Verse": "נטה שמים לבדו ודורך על־במתי ים",
        "8_Chapter, 8_Verse": "עשה־עש כסיל וכימה וחדרי תמן",
        "8_Chapter, 9_Verse": "עשה גדלות עד־אין חקר ונפלאות עד־אין מספר",
        "8_Chapter, 10_Verse": "הן יעבר עלי ולא אראה ויחלף ולא־אבין לו",
        "8_Chapter, 11_Verse": "הן יחתף מי ישיבנו מי־יאמר אליו מה־תעשה",
        "8_Chapter, 12_Verse": "אלוה לא־ישיב אפו תחתו [תחתיו] שחחו עזרי רהב",
        "8_Chapter, 13_Verse": "אף כי־אנכי אעננו אבחרה דברי עמו",
        "8_Chapter, 14_Verse": "אשר אם־צדקתי לא אענה למשפטי אתחנן",
        "8_Chapter, 15_Verse": "אם־קראתי ויענני לא־אאמין כי־יאזין קולי",
        "8_Chapter, 16_Verse": "אשר־בשערה ישופני והרבה פצעי חנם",
        "8_Chapter, 17_Verse": "לא־יתנני השב רוחי כי ישבעני ממררים",
        "8_Chapter, 18_Verse": "אם־לכח אמיץ הנה ואם־למשפט מי יועידני",
        "8_Chapter, 19_Verse": "אם־אצדק פי ירשיעני תם־אני ויעקשני",
        "8_Chapter, 20_Verse": "תם־אני לא־אדע נפשי אמאס חיי",
        "8_Chapter, 21_Verse": "אחת היא על־כן אמרתי תם ורשע הוא מכלה",
        "8_Chapter, 22_Verse": "אם־שוט ימית פתאם למסת נקים ילעג",
        "8_Chapter, 23_Verse": "ארץ נתנה ביד־רשע פני־שפטיה יכסה אם־לא אפוא מי־הוא",
        "8_Chapter, 24_Verse": "וימי קלו מני־רץ ברחו לא־ראו טובה",
        "8_Chapter, 25_Verse": "חלפו עם־אניות אבה כנשר יטוש עלי־אכל",
        "8_Chapter, 26_Verse": "אם־אמרי אשכחה שיחי אעזבה פני ואבליגה",
        "8_Chapter, 27_Verse": "יגרתי כל־עצבתי ידעתי כי־לא תנקני",
        "8_Chapter, 28_Verse": "אנכי ארשע למה־זה הבל איגע",
        "8_Chapter, 29_Verse": "אם־התרחצתי במו־[במי־] שלג והזכותי בבר כפי",
        "8_Chapter, 30_Verse": "אז בשחת תטבלני ותעבוני שלמותי",
        "8_Chapter, 31_Verse": "כי־לא־איש כמני אעננו נבוא יחדו במשפט",
        "8_Chapter, 32_Verse": "לא יש־בינינו מוכיח ישת ידו על־שנינו",
        "8_Chapter, 33_Verse": "יסר מעלי שבטו ואמתו אל־תבעתני",
        "8_Chapter, 34_Verse": "אדברה ולא איראנו כי לא־כן אנכי עמדי",
        "9_Chapter, 0_Verse": "נקטה נפשי בחיי אעזבה עלי שיחי אדברה במר נפשי",
        "9_Chapter, 1_Verse": "אמר אל־אלוה אל־תרשיעני הודיעני על מה־תריבני",
        "9_Chapter, 2_Verse": "הטוב לך כי־תעשק כי־תמאס יגיע כפיך ועל־עצת רשעים הופעת",
        "9_Chapter, 3_Verse": "העיני בשר לך אם־כראות אנוש תראה",
        "9_Chapter, 4_Verse": "הכימי אנוש ימיך אם־שנותיך כימי גבר",
        "9_Chapter, 5_Verse": "כי־תבקש לעוני ולחטאתי תדרוש",
        "9_Chapter, 6_Verse": "על־דעתך כי־לא ארשע ואין מידך מציל",
        "9_Chapter, 7_Verse": "ידיך עצבוני ויעשוני יחד סביב ותבלעני",
        "9_Chapter, 8_Verse": "זכר־נא כי־כחמר עשיתני ואל־עפר תשיבני",
        "9_Chapter, 9_Verse": "הלא כחלב תתיכני וכגבנה תקפיאני",
        "9_Chapter, 10_Verse": "עור ובשר תלבישני ובעצמות וגידים תסככני",
        "9_Chapter, 11_Verse": "חיים וחסד עשית עמדי ופקדתך שמרה רוחי",
        "9_Chapter, 12_Verse": "ואלה צפנת בלבבך ידעתי כי־זאת עמך",
        "9_Chapter, 13_Verse": "אם־חטאתי ושמרתני ומעוני לא תנקני",
        "9_Chapter, 14_Verse": "אם־רשעתי אללי לי וצדקתי לא־אשא ראשי שבע קלון וראה עניי",
        "9_Chapter, 15_Verse": "ויגאה כשחל תצודני ותשב תתפלא־בי",
        "9_Chapter, 16_Verse": "תחדש עדיך נגדי ותרב כעשך עמדי חליפות וצבא עמי",
        "9_Chapter, 17_Verse": "ולמה מרחם הצאתני אגוע ועין לא־תראני",
        "9_Chapter, 18_Verse": "כאשר לא־הייתי אהיה מבטן לקבר אובל",
        "9_Chapter, 19_Verse": "הלא־מעט ימי יחדל [וחדל] ישית [ושית] ממני ואבליגה מעט",
        "9_Chapter, 20_Verse": "בטרם אלך ולא אשוב אל־ארץ חשך וצלמות",
        "9_Chapter, 21_Verse": "ארץ עיפתה כמו אפל צלמות ולא סדרים ותפע כמו־אפל",
        "10_Chapter, 0_Verse": "ויען צפר הנעמתי ויאמר",
        "10_Chapter, 1_Verse": "הרב דברים לא יענה ואם־איש שפתים יצדק",
        "10_Chapter, 2_Verse": "בדיך מתים יחרישו ותלעג ואין מכלם",
        "10_Chapter, 3_Verse": "ותאמר זך לקחי ובר הייתי בעיניך",
        "10_Chapter, 4_Verse": "ואולם מי־יתן אלוה דבר ויפתח שפתיו עמך",
        "10_Chapter, 5_Verse": "ויגד־לך תעלמות חכמה כי־כפלים לתושיה ודע כי־ישה לך אלוה מעונך",
        "10_Chapter, 6_Verse": "החקר אלוה תמצא אם עד־תכלית שדי תמצא",
        "10_Chapter, 7_Verse": "גבהי שמים מה־תפעל עמקה משאול מה־תדע",
        "10_Chapter, 8_Verse": "ארכה מארץ מדה ורחבה מני־ים",
        "10_Chapter, 9_Verse": "אם־יחלף ויסגיר ויקהיל ומי ישיבנו",
        "10_Chapter, 10_Verse": "כי־הוא ידע מתי־שוא וירא־און ולא יתבונן",
        "10_Chapter, 11_Verse": "ואיש נבוב ילבב ועיר פרא אדם יולד",
        "10_Chapter, 12_Verse": "אם־אתה הכינות לבך ופרשת אליו כפך",
        "10_Chapter, 13_Verse": "אם־און בידך הרחיקהו ואל־תשכן באהליך עולה",
        "10_Chapter, 14_Verse": "כי־אז תשא פניך ממום והיית מצק ולא תירא",
        "10_Chapter, 15_Verse": "כי־אתה עמל תשכח כמים עברו תזכר",
        "10_Chapter, 16_Verse": "ומצהרים יקום חלד תעפה כבקר תהיה",
        "10_Chapter, 17_Verse": "ובטחת כי־יש תקוה וחפרת לבטח תשכב",
        "10_Chapter, 18_Verse": "ורבצת ואין מחריד וחלו פניך רבים",
        "10_Chapter, 19_Verse": "ועיני רשעים תכלינה ומנוס אבד מנהם ותקותם מפח־נפש",
        "11_Chapter, 0_Verse": "ויען איוב ויאמר",
        "11_Chapter, 1_Verse": "אמנם כי אתם־עם ועמכם תמות חכמה",
        "11_Chapter, 2_Verse": "גם־לי לבב כמוכם לא־נפל אנכי מכם ואת־מי־אין כמו־אלה",
        "11_Chapter, 3_Verse": "שחק לרעהו אהיה קרא לאלוה ויענהו שחוק צדיק תמים",
        "11_Chapter, 4_Verse": "לפיד בוז לעשתות שאנן נכון למועדי רגל",
        "11_Chapter, 5_Verse": "ישליו אהלים לשדדים ובטחות למרגיזי אל לאשר הביא אלוה בידו",
        "11_Chapter, 6_Verse": "ואולם שאל־נא בהמות ותרך ועוף השמים ויגד־לך",
        "11_Chapter, 7_Verse": "או שיח לארץ ותרך ויספרו לך דגי הים",
        "11_Chapter, 8_Verse": "מי לא־ידע בכל־אלה כי יד־יהוה עשתה זאת",
        "11_Chapter, 9_Verse": "אשר בידו נפש כל־חי ורוח כל־בשר־איש",
        "11_Chapter, 10_Verse": "הלא־אזן מלין תבחן וחך אכל יטעם־לו",
        "11_Chapter, 11_Verse": "בישישים חכמה וארך ימים תבונה",
        "11_Chapter, 12_Verse": "עמו חכמה וגבורה לו עצה ותבונה",
        "11_Chapter, 13_Verse": "הן יהרוס ולא יבנה יסגר על־איש ולא יפתח",
        "11_Chapter, 14_Verse": "הן יעצר במים ויבשו וישלחם ויהפכו ארץ",
        "11_Chapter, 15_Verse": "עמו עז ותושיה לו שגג ומשגה",
        "11_Chapter, 16_Verse": "מוליך יועצים שולל ושפטים יהולל",
        "11_Chapter, 17_Verse": "מוסר מלכים פתח ויאסר אזור במתניהם",
        "11_Chapter, 18_Verse": "מוליך כהנים שולל ואתנים יסלף",
        "11_Chapter, 19_Verse": "מסיר שפה לנאמנים וטעם זקנים יקח",
        "11_Chapter, 20_Verse": "שופך בוז על־נדיבים ומזיח אפיקים רפה",
        "11_Chapter, 21_Verse": "מגלה עמקות מני־חשך ויצא לאור צלמות",
        "11_Chapter, 22_Verse": "משגיא לגוים ויאבדם שטח לגוים וינחם",
        "11_Chapter, 23_Verse": "מסיר לב ראשי עם־הארץ ויתעם בתהו לא־דרך",
        "11_Chapter, 24_Verse": "ימששו־חשך ולא־אור ויתעם כשכור",
        "12_Chapter, 0_Verse": "הן־כל ראתה עיני שמעה אזני ותבן לה",
        "12_Chapter, 1_Verse": "כדעתכם ידעתי גם־אני לא־נפל אנכי מכם",
        "12_Chapter, 2_Verse": "אולם אני אל־שדי אדבר והוכח אל־אל אחפץ",
        "12_Chapter, 3_Verse": "ואולם אתם טפלי־שקר רפאי אלל כלכם",
        "12_Chapter, 4_Verse": "מי־יתן החרש תחרישון ותהי לכם לחכמה",
        "12_Chapter, 5_Verse": "שמעו־נא תוכחתי ורבות שפתי הקשיבו",
        "12_Chapter, 6_Verse": "הלאל תדברו עולה ולו תדברו רמיה",
        "12_Chapter, 7_Verse": "הפניו תשאון אם־לאל תריבון",
        "12_Chapter, 8_Verse": "הטוב כי־יחקר אתכם אם־כהתל באנוש תהתלו בו",
        "12_Chapter, 9_Verse": "הוכח יוכיח אתכם אם־בסתר פנים תשאון",
        "12_Chapter, 10_Verse": "הלא שאתו תבעת אתכם ופחדו יפל עליכם",
        "12_Chapter, 11_Verse": "זכרניכם משלי־אפר לגבי־חמר גביכם",
        "12_Chapter, 12_Verse": "החרישו ממני ואדברה־אני ויעבר עלי מה",
        "12_Chapter, 13_Verse": "על־מה אשא בשרי בשני ונפשי אשים בכפי",
        "12_Chapter, 14_Verse": "הן יקטלני לא [לו] איחל אך־דרכי אל־פניו אוכיח",
        "12_Chapter, 15_Verse": "גם־הוא־לי לישועה כי־לא לפניו חנף יבוא",
        "12_Chapter, 16_Verse": "שמעו שמוע מלתי ואחותי באזניכם",
        "12_Chapter, 17_Verse": "הנה־נא ערכתי משפט ידעתי כי־אני אצדק",
        "12_Chapter, 18_Verse": "מי־הוא יריב עמדי כי־עתה אחריש ואגוע",
        "12_Chapter, 19_Verse": "אך־שתים אל־תעש עמדי אז מפניך לא אסתר",
        "12_Chapter, 20_Verse": "כפך מעלי הרחק ואמתך אל־תבעתני",
        "12_Chapter, 21_Verse": "וקרא ואנכי אענה או־אדבר והשיבני",
        "12_Chapter, 22_Verse": "כמה לי עונות וחטאות פשעי וחטאתי הדיעני",
        "12_Chapter, 23_Verse": "למה־פניך תסתיר ותחשבני לאויב לך",
        "12_Chapter, 24_Verse": "העלה נדף תערוץ ואת־קש יבש תרדף",
        "12_Chapter, 25_Verse": "כי־תכתב עלי מררות ותורישני עונות נעורי",
        "12_Chapter, 26_Verse": "ותשם בסד רגלי ותשמור כל־ארחותי על־שרשי רגלי תתחקה",
        "12_Chapter, 27_Verse": "והוא כרקב יבלה כבגד אכלו עש",
        "13_Chapter, 0_Verse": "אדם ילוד אשה קצר ימים ושבע־רגז",
        "13_Chapter, 1_Verse": "כציץ יצא וימל ויברח כצל ולא יעמוד",
        "13_Chapter, 2_Verse": "אף־על־זה פקחת עינך ואתי תביא במשפט עמך",
        "13_Chapter, 3_Verse": "מי־יתן טהור מטמא לא אחד",
        "13_Chapter, 4_Verse": "אם חרוצים ימיו מספר־חדשיו אתך חקו [חקיו] עשית ולא יעבור",
        "13_Chapter, 5_Verse": "שעה מעליו ויחדל עד־ירצה כשכיר יומו",
        "13_Chapter, 6_Verse": "כי יש לעץ תקוה אם־יכרת ועוד יחליף וינקתו לא תחדל",
        "13_Chapter, 7_Verse": "אם־יזקין בארץ שרשו ובעפר ימות גזעו",
        "13_Chapter, 8_Verse": "מריח מים יפרח ועשה קציר כמו־נטע",
        "13_Chapter, 9_Verse": "וגבר ימות ויחלש ויגוע אדם ואיו",
        "13_Chapter, 10_Verse": "אזלו־מים מני־ים ונהר יחרב ויבש",
        "13_Chapter, 11_Verse": "ואיש שכב ולא־יקום עד־בלתי שמים לא יקיצו ולא־יערו משנתם",
        "13_Chapter, 12_Verse": "מי יתן בשאול תצפנני תסתירני עד־שוב אפך תשית לי חק ותזכרני",
        "13_Chapter, 13_Verse": "אם־ימות גבר היחיה כל־ימי צבאי איחל עד־בוא חליפתי",
        "13_Chapter, 14_Verse": "תקרא ואנכי אענך למעשה ידיך תכסף",
        "13_Chapter, 15_Verse": "כי־עתה צעדי תספור לא־תשמור על־חטאתי",
        "13_Chapter, 16_Verse": "חתם בצרור פשעי ותטפל על־עוני",
        "13_Chapter, 17_Verse": "ואולם הר־נופל יבול וצור יעתק ממקמו",
        "13_Chapter, 18_Verse": "אבנים שחקו מים תשטף־ספיחיה עפר־ארץ ותקות אנוש האבדת",
        "13_Chapter, 19_Verse": "תתקפהו לנצח ויהלך משנה פניו ותשלחהו",
        "13_Chapter, 20_Verse": "יכבדו בניו ולא ידע ויצערו ולא־יבין למו",
        "13_Chapter, 21_Verse": "אך־בשרו עליו יכאב ונפשו עליו תאבל",
        "14_Chapter, 0_Verse": "ויען אליפז התימני ויאמר",
        "14_Chapter, 1_Verse": "החכם יענה דעת־רוח וימלא קדים בטנו",
        "14_Chapter, 2_Verse": "הוכח בדבר לא יסכון ומלים לא־יועיל בם",
        "14_Chapter, 3_Verse": "אף־אתה תפר יראה ותגרע שיחה לפני־אל",
        "14_Chapter, 4_Verse": "כי יאלף עונך פיך ותבחר לשון ערומים",
        "14_Chapter, 5_Verse": "ירשיעך פיך ולא־אני ושפתיך יענו־בך",
        "14_Chapter, 6_Verse": "הראישון אדם תולד ולפני גבעות חוללת",
        "14_Chapter, 7_Verse": "הבסוד אלוה תשמע ותגרע אליך חכמה",
        "14_Chapter, 8_Verse": "מה־ידעת ולא נדע תבין ולא־עמנו הוא",
        "14_Chapter, 9_Verse": "גם־שב גם־ישיש בנו כביר מאביך ימים",
        "14_Chapter, 10_Verse": "המעט ממך תנחמות אל ודבר לאט עמך",
        "14_Chapter, 11_Verse": "מה־יקחך לבך ומה־ירזמון עיניך",
        "14_Chapter, 12_Verse": "כי־תשיב אל־אל רוחך והצאת מפיך מלין",
        "14_Chapter, 13_Verse": "מה־אנוש כי־יזכה וכי־יצדק ילוד אשה",
        "14_Chapter, 14_Verse": "הן בקדשו [בקדשיו] לא יאמין ושמים לא־זכו בעיניו",
        "14_Chapter, 15_Verse": "אף כי־נתעב ונאלח איש־שתה כמים עולה",
        "14_Chapter, 16_Verse": "אחוך שמע־לי וזה־חזיתי ואספרה",
        "14_Chapter, 17_Verse": "אשר־חכמים יגידו ולא כחדו מאבותם",
        "14_Chapter, 18_Verse": "להם לבדם נתנה הארץ ולא־עבר זר בתוכם",
        "14_Chapter, 19_Verse": "כל־ימי רשע הוא מתחולל ומספר שנים נצפנו לעריץ",
        "14_Chapter, 20_Verse": "קול־פחדים באזניו בשלום שודד יבואנו",
        "14_Chapter, 21_Verse": "לא־יאמין שוב מני־חשך וצפו [וצפוי] הוא אלי־חרב",
        "14_Chapter, 22_Verse": "נדד הוא ללחם איה ידע כי־נכון בידו יום־חשך",
        "14_Chapter, 23_Verse": "יבעתהו צר ומצוקה תתקפהו כמלך עתיד לכידור",
        "14_Chapter, 24_Verse": "כי־נטה אל־אל ידו ואל־שדי יתגבר",
        "14_Chapter, 25_Verse": "ירוץ אליו בצואר בעבי גבי מגניו",
        "14_Chapter, 26_Verse": "כי־כסה פניו בחלבו ויעש פימה עלי־כסל",
        "14_Chapter, 27_Verse": "וישכון ערים נכחדות בתים לא־ישבו למו אשר התעתדו לגלים",
        "14_Chapter, 28_Verse": "לא־יעשר ולא־יקום חילו ולא־יטה לארץ מנלם",
        "14_Chapter, 29_Verse": "לא־יסור מני־חשך ינקתו תיבש שלהבת ויסור ברוח פיו",
        "14_Chapter, 30_Verse": "אל־יאמן בשו [בשיו] נתעה כי־שוא תהיה תמורתו",
        "14_Chapter, 31_Verse": "בלא־יומו תמלא וכפתו לא רעננה",
        "14_Chapter, 32_Verse": "יחמס כגפן בסרו וישלך כזית נצתו",
        "14_Chapter, 33_Verse": "כי־עדת חנף גלמוד ואש אכלה אהלי־שחד",
        "14_Chapter, 34_Verse": "הרה עמל וילד און ובטנם תכין מרמה",
        "15_Chapter, 0_Verse": "ויען איוב ויאמר",
        "15_Chapter, 1_Verse": "שמעתי כאלה רבות מנחמי עמל כלכם",
        "15_Chapter, 2_Verse": "הקץ לדברי־רוח או מה־ימריצך כי תענה",
        "15_Chapter, 3_Verse": "גם אנכי ככם אדברה לו־יש נפשכם תחת נפשי אחבירה עליכם במלים ואניעה עליכם במו ראשי",
        "15_Chapter, 4_Verse": "אאמצכם במו־פי וניד שפתי יחשך",
        "15_Chapter, 5_Verse": "אם־אדברה לא־יחשך כאבי ואחדלה מה־מני יהלך",
        "15_Chapter, 6_Verse": "אך־עתה הלאני השמות כל־עדתי",
        "15_Chapter, 7_Verse": "ותקמטני לעד היה ויקם בי כחשי בפני יענה",
        "15_Chapter, 8_Verse": "אפו טרף וישטמני חרק עלי בשניו צרי ילטוש עיניו לי",
        "15_Chapter, 9_Verse": "פערו עלי בפיהם בחרפה הכו לחיי יחד עלי יתמלאון",
        "15_Chapter, 10_Verse": "יסגירני אל אל עויל ועל־ידי רשעים ירטני",
        "15_Chapter, 11_Verse": "שלו הייתי ויפרפרני ואחז בערפי ויפצפצני ויקימני לו למטרה",
        "15_Chapter, 12_Verse": "יסבו עלי רביו יפלח כליותי ולא יחמול ישפך לארץ מררתי",
        "15_Chapter, 13_Verse": "יפרצני פרץ על־פני־פרץ ירץ עלי כגבור",
        "15_Chapter, 14_Verse": "שק תפרתי עלי גלדי ועללתי בעפר קרני",
        "15_Chapter, 15_Verse": "פני חמרמרה [חמרמרו] מני־בכי ועל עפעפי צלמות",
        "15_Chapter, 16_Verse": "על לא־חמס בכפי ותפלתי זכה",
        "15_Chapter, 17_Verse": "ארץ אל־תכסי דמי ואל־יהי מקום לזעקתי",
        "15_Chapter, 18_Verse": "גם־עתה הנה־בשמים עדי ושהדי במרומים",
        "15_Chapter, 19_Verse": "מליצי רעי אל־אלוה דלפה עיני",
        "15_Chapter, 20_Verse": "ויוכח לגבר עם־אלוה ובן־אדם לרעהו",
        "15_Chapter, 21_Verse": "כי־שנות מספר יאתיו וארח לא־אשוב אהלך",
        "16_Chapter, 0_Verse": "רוחי חבלה ימי נזעכו קברים לי",
        "16_Chapter, 1_Verse": "אם־לא התלים עמדי ובהמרותם תלן עיני",
        "16_Chapter, 2_Verse": "שימה־נא ערבני עמך מי הוא לידי יתקע",
        "16_Chapter, 3_Verse": "כי־לבם צפנת משכל על־כן לא תרמם",
        "16_Chapter, 4_Verse": "לחלק יגיד רעים ועיני בניו תכלנה",
        "16_Chapter, 5_Verse": "והצגני למשל עמים ותפת לפנים אהיה",
        "16_Chapter, 6_Verse": "ותכה מכעש עיני ויצרי כצל כלם",
        "16_Chapter, 7_Verse": "ישמו ישרים על־זאת ונקי על־חנף יתערר",
        "16_Chapter, 8_Verse": "ויאחז צדיק דרכו וטהר־ידים יסיף אמץ",
        "16_Chapter, 9_Verse": "ואולם כלם תשבו ובאו נא ולא־אמצא בכם חכם",
        "16_Chapter, 10_Verse": "ימי עברו זמתי נתקו מורשי לבבי",
        "16_Chapter, 11_Verse": "לילה ליום ישימו אור קרוב מפני־חשך",
        "16_Chapter, 12_Verse": "אם־אקוה שאול ביתי בחשך רפדתי יצועי",
        "16_Chapter, 13_Verse": "לשחת קראתי אבי אתה אמי ואחתי לרמה",
        "16_Chapter, 14_Verse": "ואיה אפו תקותי ותקותי מי ישורנה",
        "16_Chapter, 15_Verse": "בדי שאל תרדנה אם־יחד על־עפר נחת",
        "17_Chapter, 0_Verse": "ויען בלדד השחי ויאמר",
        "17_Chapter, 1_Verse": "עד־אנה תשימון קנצי למלין תבינו ואחר נדבר",
        "17_Chapter, 2_Verse": "מדוע נחשבנו כבהמה נטמינו בעיניכם",
        "17_Chapter, 3_Verse": "טרף נפשו באפו הלמענך תעזב ארץ ויעתק־צור ממקמו",
        "17_Chapter, 4_Verse": "גם אור רשעים ידעך ולא־יגה שביב אשו",
        "17_Chapter, 5_Verse": "אור חשך באהלו ונרו עליו ידעך",
        "17_Chapter, 6_Verse": "יצרו צעדי אונו ותשליכהו עצתו",
        "17_Chapter, 7_Verse": "כי־שלח ברשת ברגליו ועל־שבכה יתהלך",
        "17_Chapter, 8_Verse": "יאחז בעקב פח יחזק עליו צמים",
        "17_Chapter, 9_Verse": "טמון בארץ חבלו ומלכדתו עלי נתיב",
        "17_Chapter, 10_Verse": "סביב בעתהו בלהות והפיצהו לרגליו",
        "17_Chapter, 11_Verse": "יהי־רעב אנו ואיד נכון לצלעו",
        "17_Chapter, 12_Verse": "יאכל בדי עורו יאכל בדיו בכור מות",
        "17_Chapter, 13_Verse": "ינתק מאהלו מבטחו ותצעדהו למלך בלהות",
        "17_Chapter, 14_Verse": "תשכון באהלו מבלי־לו יזרה על־נוהו גפרית",
        "17_Chapter, 15_Verse": "מתחת שרשיו יבשו וממעל ימל קצירו",
        "17_Chapter, 16_Verse": "זכרו־אבד מני־ארץ ולא־שם לו על־פני־חוץ",
        "17_Chapter, 17_Verse": "יהדפהו מאור אל־חשך ומתבל ינדהו",
        "17_Chapter, 18_Verse": "לא נין לו ולא־נכד בעמו ואין שריד במגוריו",
        "17_Chapter, 19_Verse": "על־יומו נשמו אחרנים וקדמנים אחזו שער",
        "17_Chapter, 20_Verse": "אך־אלה משכנות עול וזה מקום לא־ידע־אל",
        "18_Chapter, 0_Verse": "ויען איוב ויאמר",
        "18_Chapter, 1_Verse": "עד־אנה תוגיון נפשי ותדכאונני במלים",
        "18_Chapter, 2_Verse": "זה עשר פעמים תכלימוני לא־תבשו תהכרו־לי",
        "18_Chapter, 3_Verse": "ואף־אמנם שגיתי אתי תלין משוגתי",
        "18_Chapter, 4_Verse": "אם־אמנם עלי תגדילו ותוכיחו עלי חרפתי",
        "18_Chapter, 5_Verse": "דעו־אפו כי־אלוה עותני ומצודו עלי הקיף",
        "18_Chapter, 6_Verse": "הן אצעק חמס ולא אענה אשוע ואין משפט",
        "18_Chapter, 7_Verse": "ארחי גדר ולא אעבור ועל נתיבותי חשך ישים",
        "18_Chapter, 8_Verse": "כבודי מעלי הפשיט ויסר עטרת ראשי",
        "18_Chapter, 9_Verse": "יתצני סביב ואלך ויסע כעץ תקותי",
        "18_Chapter, 10_Verse": "ויחר עלי אפו ויחשבני לו כצריו",
        "18_Chapter, 11_Verse": "יחד יבאו גדודיו ויסלו עלי דרכם ויחנו סביב לאהלי",
        "18_Chapter, 12_Verse": "אחי מעלי הרחיק וידעי אך־זרו ממני",
        "18_Chapter, 13_Verse": "חדלו קרובי ומידעי שכחוני",
        "18_Chapter, 14_Verse": "גרי ביתי ואמהתי לזר תחשבני נכרי הייתי בעיניהם",
        "18_Chapter, 15_Verse": "לעבדי קראתי ולא יענה במו־פי אתחנן־לו",
        "18_Chapter, 16_Verse": "רוחי זרה לאשתי וחנתי לבני בטני",
        "18_Chapter, 17_Verse": "גם־עוילים מאסו בי אקומה וידברו־בי",
        "18_Chapter, 18_Verse": "תעבוני כל־מתי סודי וזה־אהבתי נהפכו־בי",
        "18_Chapter, 19_Verse": "בעורי ובבשרי דבקה עצמי ואתמלטה בעור שני",
        "18_Chapter, 20_Verse": "חנני חנני אתם רעי כי יד־אלוה נגעה בי",
        "18_Chapter, 21_Verse": "למה תרדפני כמו־אל ומבשרי לא תשבעו",
        "18_Chapter, 22_Verse": "מי־יתן אפו ויכתבון מלי מי־יתן בספר ויחקו",
        "18_Chapter, 23_Verse": "בעט־ברזל ועפרת לעד בצור יחצבון",
        "18_Chapter, 24_Verse": "ואני ידעתי גאלי חי ואחרון על־עפר יקום",
        "18_Chapter, 25_Verse": "ואחר עורי נקפו־זאת ומבשרי אחזה אלוה",
        "18_Chapter, 26_Verse": "אשר אני אחזה־לי ועיני ראו ולא־זר כלו כליתי בחקי",
        "18_Chapter, 27_Verse": "כי תאמרו מה־נרדף־לו ושרש דבר נמצא־בי",
        "18_Chapter, 28_Verse": "גורו לכם מפני־חרב כי־חמה עונות חרב למען תדעון שדין [שדון]",
        "19_Chapter, 0_Verse": "ויען צפר הנעמתי ויאמר",
        "19_Chapter, 1_Verse": "לכן שעפי ישיבוני ובעבור חושי בי",
        "19_Chapter, 2_Verse": "מוסר כלמתי אשמע ורוח מבינתי יענני",
        "19_Chapter, 3_Verse": "הזאת ידעת מני־עד מני שים אדם עלי־ארץ",
        "19_Chapter, 4_Verse": "כי רננת רשעים מקרוב ושמחת חנף עדי־רגע",
        "19_Chapter, 5_Verse": "אם־יעלה לשמים שיאו וראשו לעב יגיע",
        "19_Chapter, 6_Verse": "כגללו לנצח יאבד ראיו יאמרו איו",
        "19_Chapter, 7_Verse": "כחלום יעוף ולא ימצאוהו וידד כחזיון לילה",
        "19_Chapter, 8_Verse": "עין שזפתו ולא תוסיף ולא־עוד תשורנו מקומו",
        "19_Chapter, 9_Verse": "בניו ירצו דלים וידיו תשבנה אונו",
        "19_Chapter, 10_Verse": "עצמותיו מלאו עלומו [עלומיו] ועמו על־עפר תשכב",
        "19_Chapter, 11_Verse": "אם־תמתיק בפיו רעה יכחידנה תחת לשונו",
        "19_Chapter, 12_Verse": "יחמל עליה ולא יעזבנה וימנענה בתוך חכו",
        "19_Chapter, 13_Verse": "לחמו במעיו נהפך מרורת פתנים בקרבו",
        "19_Chapter, 14_Verse": "חיל בלע ויקאנו מבטנו יורשנו אל",
        "19_Chapter, 15_Verse": "ראש־פתנים יינק תהרגהו לשון אפעה",
        "19_Chapter, 16_Verse": "אל־ירא בפלגות נהרי נחלי דבש וחמאה",
        "19_Chapter, 17_Verse": "משיב יגע ולא יבלע כחיל תמורתו ולא יעלס",
        "19_Chapter, 18_Verse": "כי־רצץ עזב דלים בית גזל ולא יבנהו",
        "19_Chapter, 19_Verse": "כי לא־ידע שלו בבטנו בחמודו לא ימלט",
        "19_Chapter, 20_Verse": "אין־שריד לאכלו על־כן לא־יחיל טובו",
        "19_Chapter, 21_Verse": "במלאות שפקו יצר לו כל־יד עמל תבואנו",
        "19_Chapter, 22_Verse": "יהי למלא בטנו ישלח־בו חרון אפו וימטר עלימו בלחומו",
        "19_Chapter, 23_Verse": "יברח מנשק ברזל תחלפהו קשת נחושה",
        "19_Chapter, 24_Verse": "שלף ויצא מגוה וברק ממררתו יהלך עליו אמים",
        "19_Chapter, 25_Verse": "כל־חשך טמון לצפוניו תאכלהו אש לא־נפח ירע שריד באהלו",
        "19_Chapter, 26_Verse": "יגלו שמים עונו וארץ מתקוממה לו",
        "19_Chapter, 27_Verse": "יגל יבול ביתו נגרות ביום אפו",
        "19_Chapter, 28_Verse": "זה חלק־אדם רשע מאלהים ונחלת אמרו מאל",
        "20_Chapter, 0_Verse": "ויען איוב ויאמר",
        "20_Chapter, 1_Verse": "שמעו שמוע מלתי ותהי־זאת תנחומתיכם",
        "20_Chapter, 2_Verse": "שאוני ואנכי אדבר ואחר דברי תלעיג",
        "20_Chapter, 3_Verse": "האנכי לאדם שיחי ואם־מדוע לא־תקצר רוחי",
        "20_Chapter, 4_Verse": "פנו־אלי והשמו ושימו יד על־פה",
        "20_Chapter, 5_Verse": "ואם־זכרתי ונבהלתי ואחז בשרי פלצות",
        "20_Chapter, 6_Verse": "מדוע רשעים יחיו עתקו גם־גברו חיל",
        "20_Chapter, 7_Verse": "זרעם נכון לפניהם עמם וצאצאיהם לעיניהם",
        "20_Chapter, 8_Verse": "בתיהם שלום מפחד ולא שבט אלוה עליהם",
        "20_Chapter, 9_Verse": "שורו עבר ולא יגעל תפלט פרתו ולא תשכל",
        "20_Chapter, 10_Verse": "ישלחו כצאן עויליהם וילדיהם ירקדון",
        "20_Chapter, 11_Verse": "ישאו כתף וכנור וישמחו לקול עוגב",
        "20_Chapter, 12_Verse": "יבלו [יכלו] בטוב ימיהם וברגע שאול יחתו",
        "20_Chapter, 13_Verse": "ויאמרו לאל סור ממנו ודעת דרכיך לא חפצנו",
        "20_Chapter, 14_Verse": "מה־שדי כי־נעבדנו ומה־נועיל כי נפגע־בו",
        "20_Chapter, 15_Verse": "הן לא בידם טובם עצת רשעים רחקה מני",
        "20_Chapter, 16_Verse": "כמה נר־רשעים ידעך ויבא עלימו אידם חבלים יחלק באפו",
        "20_Chapter, 17_Verse": "יהיו כתבן לפני־רוח וכמץ גנבתו סופה",
        "20_Chapter, 18_Verse": "אלוה יצפן־לבניו אונו ישלם אליו וידע",
        "20_Chapter, 19_Verse": "יראו עינו [עיניו] כידו ומחמת שדי ישתה",
        "20_Chapter, 20_Verse": "כי מה־חפצו בביתו אחריו ומספר חדשיו חצצו",
        "20_Chapter, 21_Verse": "הלאל ילמד־דעת והוא רמים ישפוט",
        "20_Chapter, 22_Verse": "זה ימות בעצם תמו כלו שלאנן ושליו",
        "20_Chapter, 23_Verse": "עטיניו מלאו חלב ומח עצמותיו ישקה",
        "20_Chapter, 24_Verse": "וזה ימות בנפש מרה ולא־אכל בטובה",
        "20_Chapter, 25_Verse": "יחד על־עפר ישכבו ורמה תכסה עליהם",
        "20_Chapter, 26_Verse": "הן ידעתי מחשבותיכם ומזמות עלי תחמסו",
        "20_Chapter, 27_Verse": "כי תאמרו איה בית־נדיב ואיה אהל משכנות רשעים",
        "20_Chapter, 28_Verse": "הלא שאלתם עוברי דרך ואתתם לא תנכרו",
        "20_Chapter, 29_Verse": "כי ליום איד יחשך רע ליום עברות יובלו",
        "20_Chapter, 30_Verse": "מי־יגיד על־פניו דרכו והוא־עשה מי ישלם־לו",
        "20_Chapter, 31_Verse": "והוא לקברות יובל ועל־גדיש ישקוד",
        "20_Chapter, 32_Verse": "מתקו־לו רגבי נחל ואחריו כל־אדם ימשוך ולפניו אין מספר",
        "20_Chapter, 33_Verse": "ואיך תנחמוני הבל ותשובתיכם נשאר־מעל",
        "21_Chapter, 0_Verse": "ויען אליפז התמני ויאמר",
        "21_Chapter, 1_Verse": "הלאל יסכן־גבר כי־יסכן עלימו משכיל",
        "21_Chapter, 2_Verse": "החפץ לשדי כי תצדק ואם־בצע כי־תתם דרכיך",
        "21_Chapter, 3_Verse": "המיראתך יכיחך יבוא עמך במשפט",
        "21_Chapter, 4_Verse": "הלא רעתך רבה ואין־קץ לעונתיך",
        "21_Chapter, 5_Verse": "כי־תחבל אחיך חנם ובגדי ערומים תפשיט",
        "21_Chapter, 6_Verse": "לא־מים עיף תשקה ומרעב תמנע־לחם",
        "21_Chapter, 7_Verse": "ואיש זרוע לו הארץ ונשוא פנים ישב בה",
        "21_Chapter, 8_Verse": "אלמנות שלחת ריקם וזרעות יתמים ידכא",
        "21_Chapter, 9_Verse": "על־כן סביבותיך פחים ויבהלך פחד פתאם",
        "21_Chapter, 10_Verse": "או־חשך לא־תראה ושפעת־מים תכסך",
        "21_Chapter, 11_Verse": "ה‍לא־אלוה גבה שמים וראה ראש כוכבים כי־רמו",
        "21_Chapter, 12_Verse": "ואמרת מה־ידע אל הבעד ערפל ישפוט",
        "21_Chapter, 13_Verse": "עבים סתר־לו ולא יראה וחוג שמים יתהלך",
        "21_Chapter, 14_Verse": "הארח עולם תשמר אשר דרכו מתי־און",
        "21_Chapter, 15_Verse": "אשר־קמטו ולא־עת נהר יוצק יסודם",
        "21_Chapter, 16_Verse": "האמרים לאל סור ממנו ומה־יפעל שדי למו",
        "21_Chapter, 17_Verse": "והוא מלא בתיהם טוב ועצת רשעים רחקה מני",
        "21_Chapter, 18_Verse": "יראו צדיקים וישמחו ונקי ילעג־למו",
        "21_Chapter, 19_Verse": "אם־לא נכחד קימנו ויתרם אכלה אש",
        "21_Chapter, 20_Verse": "הסכן־נא עמו ושלם בהם תבואתך טובה",
        "21_Chapter, 21_Verse": "קח־נא מפיו תורה ושים אמריו בלבבך",
        "21_Chapter, 22_Verse": "אם־תשוב עד־שדי תבנה תרחיק עולה מאהלך",
        "21_Chapter, 23_Verse": "ושית־על־עפר בצר ובצור נחלים אופיר",
        "21_Chapter, 24_Verse": "והיה שדי בצריך וכסף תועפות לך",
        "21_Chapter, 25_Verse": "כי־אז על־שדי תתענג ותשא אל־אלוה פניך",
        "21_Chapter, 26_Verse": "תעתיר אליו וישמעך ונדריך תשלם",
        "21_Chapter, 27_Verse": "ותגזר־אומר ויקם לך ועל־דרכיך נגה אור",
        "21_Chapter, 28_Verse": "כי־השפילו ותאמר גוה ושח עינים יושע",
        "21_Chapter, 29_Verse": "ימלט אי־נקי ונמלט בבר כפיך",
        "22_Chapter, 0_Verse": "ויען איוב ויאמר",
        "22_Chapter, 1_Verse": "גם־היום מרי שחי ידי כבדה על־אנחתי",
        "22_Chapter, 2_Verse": "מי־יתן ידעתי ואמצאהו אבוא עד־תכונתו",
        "22_Chapter, 3_Verse": "אערכה לפניו משפט ופי אמלא תוכחות",
        "22_Chapter, 4_Verse": "אדעה מלים יענני ואבינה מה־יאמר לי",
        "22_Chapter, 5_Verse": "הברב־כח יריב עמדי לא אך־הוא ישם בי",
        "22_Chapter, 6_Verse": "שם ישר נוכח עמו ואפלטה לנצח משפטי",
        "22_Chapter, 7_Verse": "הן קדם אהלך ואיננו ואחור ולא־אבין לו",
        "22_Chapter, 8_Verse": "שמאול בעשתו ולא־אחז יעטף ימין ולא אראה",
        "22_Chapter, 9_Verse": "כי־ידע דרך עמדי בחנני כזהב אצא",
        "22_Chapter, 10_Verse": "באשרו אחזה רגלי דרכו שמרתי ולא־אט",
        "22_Chapter, 11_Verse": "מצות שפתיו ולא אמיש מחקי צפנתי אמרי־פיו",
        "22_Chapter, 12_Verse": "והוא באחד ומי ישיבנו ונפשו אותה ויעש",
        "22_Chapter, 13_Verse": "כי ישלים חקי וכהנה רבות עמו",
        "22_Chapter, 14_Verse": "על־כן מפניו אבהל אתבונן ואפחד ממנו",
        "22_Chapter, 15_Verse": "ואל הרך לבי ושדי הבהילני",
        "22_Chapter, 16_Verse": "כי־לא נצמתי מפני־חשך ומפני כסה־אפל",
        "23_Chapter, 0_Verse": "מדוע משדי לא־נצפנו עתים וידעו [וידעיו] לא־חזו ימיו",
        "23_Chapter, 1_Verse": "גבלות ישיגו עדר גזלו וירעו",
        "23_Chapter, 2_Verse": "חמור יתומים ינהגו יחבלו שור אלמנה",
        "23_Chapter, 3_Verse": "יטו אביונים מדרך יחד חבאו עניי־ארץ",
        "23_Chapter, 4_Verse": "הן פראים במדבר יצאו בפעלם משחרי לטרף ערבה לו לחם לנערים",
        "23_Chapter, 5_Verse": "בשדה בלילו יקצירו [יקצורו] וכרם רשע ילקשו",
        "23_Chapter, 6_Verse": "ערום ילינו מבלי לבוש ואין כסות בקרה",
        "23_Chapter, 7_Verse": "מזרם הרים ירטבו ומבלי מחסה חבקו־צור",
        "23_Chapter, 8_Verse": "יגזלו משד יתום ועל־עני יחבלו",
        "23_Chapter, 9_Verse": "ערום הלכו בלי לבוש ורעבים נשאו עמר",
        "23_Chapter, 10_Verse": "בין־שורתם יצהירו יקבים דרכו ויצמאו",
        "23_Chapter, 11_Verse": "מעיר מתים ינאקו ונפש־חללים תשוע ואלוה לא־ישים תפלה",
        "23_Chapter, 12_Verse": "המה היו במרדי־אור לא־הכירו דרכיו ולא ישבו בנתיבתיו",
        "23_Chapter, 13_Verse": "לאור יקום רוצח יקטל־עני ואביון ובלילה יהי כגנב",
        "23_Chapter, 14_Verse": "ועין נאף שמרה נשף לאמר לא־תשורני עין וסתר פנים ישים",
        "23_Chapter, 15_Verse": "חתר בחשך בתים יומם חתמו־למו לא־ידעו אור",
        "23_Chapter, 16_Verse": "כי יחדו בקר למו צלמות כי־יכיר בלהות צלמות",
        "23_Chapter, 17_Verse": "קל־הוא על־פני־מים תקלל חלקתם בארץ לא־יפנה דרך כרמים",
        "23_Chapter, 18_Verse": "ציה גם־חם יגזלו מימי־שלג שאול חטאו",
        "23_Chapter, 19_Verse": "ישכחהו רחם מתקו רמה עוד לא־יזכר ותשבר כעץ עולה",
        "23_Chapter, 20_Verse": "רעה עקרה לא תלד ואלמנה לא ייטיב",
        "23_Chapter, 21_Verse": "ומשך אבירים בכחו יקום ולא־יאמין בחיין",
        "23_Chapter, 22_Verse": "יתן־לו לבטח וישען ועיניהו על־דרכיהם",
        "23_Chapter, 23_Verse": "רומו מעט ואיננו והמכו ככל יקפצון וכראש שבלת ימלו",
        "23_Chapter, 24_Verse": "ואם־לא אפו מי יכזיבני וישם לאל מלתי",
        "24_Chapter, 0_Verse": "ויען בלדד השחי ויאמר",
        "24_Chapter, 1_Verse": "המשל ופחד עמו עשה שלום במרומיו",
        "24_Chapter, 2_Verse": "היש מספר לגדודיו ועל־מי לא־יקום אורהו",
        "24_Chapter, 3_Verse": "ומה־יצדק אנוש עם־אל ומה־יזכה ילוד אשה",
        "24_Chapter, 4_Verse": "הן עד־ירח ולא יאהיל וכוכבים לא־זכו בעיניו",
        "24_Chapter, 5_Verse": "אף כי־אנוש רמה ובן־אדם תולעה",
        "25_Chapter, 0_Verse": "ויען איוב ויאמר",
        "25_Chapter, 1_Verse": "מה־עזרת ללא־כח הושעת זרוע לא־עז",
        "25_Chapter, 2_Verse": "מה־יעצת ללא חכמה ותושיה לרב הודעת",
        "25_Chapter, 3_Verse": "את־מי הגדת מלין ונשמת־מי יצאה ממך",
        "25_Chapter, 4_Verse": "הרפאים יחוללו מתחת מים ושכניהם",
        "25_Chapter, 5_Verse": "ערום שאול נגדו ואין כסות לאבדון",
        "25_Chapter, 6_Verse": "נטה צפון על־תהו תלה ארץ על־בלי־מה",
        "25_Chapter, 7_Verse": "צרר־מים בעביו ולא־נבקע ענן תחתם",
        "25_Chapter, 8_Verse": "מאחז פני־כסה פרשז עליו עננו",
        "25_Chapter, 9_Verse": "חק־חג על־פני־מים עד־תכלית אור עם־חשך",
        "25_Chapter, 10_Verse": "עמודי שמים ירופפו ויתמהו מגערתו",
        "25_Chapter, 11_Verse": "בכחו רגע הים ובתובנתו [ובתבונתו] מחץ רהב",
        "25_Chapter, 12_Verse": "ברוחו שמים שפרה חללה ידו נחש בריח",
        "25_Chapter, 13_Verse": "הן־אלה קצות דרכו [דרכיו] ומה־שמץ דבר נשמע־בו ורעם גבורתו [גבורותיו] מי יתבונן",
        "26_Chapter, 0_Verse": "ויסף איוב שאת משלו ויאמר",
        "26_Chapter, 1_Verse": "חי־אל הסיר משפטי ושדי המר נפשי",
        "26_Chapter, 2_Verse": "כי־כל־עוד נשמתי בי ורוח אלוה באפי",
        "26_Chapter, 3_Verse": "אם־תדברנה שפתי עולה ולשוני אם־יהגה רמיה",
        "26_Chapter, 4_Verse": "חלילה לי אם־אצדיק אתכם עד־אגוע לא־אסיר תמתי ממני",
        "26_Chapter, 5_Verse": "בצדקתי החזקתי ולא ארפה לא־יחרף לבבי מימי",
        "26_Chapter, 6_Verse": "יהי כרשע איבי ומתקוממי כעול",
        "26_Chapter, 7_Verse": "כי מה־תקות חנף כי יבצע כי ישל אלוה נפשו",
        "26_Chapter, 8_Verse": "הצעקתו ישמע אל כי־תבוא עליו צרה",
        "26_Chapter, 9_Verse": "אם־על־שדי יתענג יקרא אלוה בכל־עת",
        "26_Chapter, 10_Verse": "אורה אתכם ביד־אל אשר עם־שדי לא אכחד",
        "26_Chapter, 11_Verse": "הן־אתם כלכם חזיתם ולמה־זה הבל תהבלו",
        "26_Chapter, 12_Verse": "זה חלק־אדם רשע עם־אל ונחלת עריצים משדי יקחו",
        "26_Chapter, 13_Verse": "אם־ירבו בניו למו־חרב וצאצאיו לא ישבעו־לחם",
        "26_Chapter, 14_Verse": "שרידו [שרידיו] במות יקברו ואלמנתיו לא תבכינה",
        "26_Chapter, 15_Verse": "אם־יצבר כעפר כסף וכחמר יכין מלבוש",
        "26_Chapter, 16_Verse": "יכין וצדיק ילבש וכסף נקי יחלק",
        "26_Chapter, 17_Verse": "בנה כעש ביתו וכסכה עשה נצר",
        "26_Chapter, 18_Verse": "עשיר ישכב ולא יאסף עיניו פקח ואיננו",
        "26_Chapter, 19_Verse": "תשיגהו כמים בלהות לילה גנבתו סופה",
        "26_Chapter, 20_Verse": "ישאהו קדים וילך וישערהו ממקמו",
        "26_Chapter, 21_Verse": "וישלך עליו ולא יחמל מידו ברוח יברח",
        "26_Chapter, 22_Verse": "ישפק עלימו כפימו וישרק עליו ממקמו",
        "27_Chapter, 0_Verse": "כי יש לכסף מוצא ומקום לזהב יזקו",
        "27_Chapter, 1_Verse": "ברזל מעפר יקח ואבן יצוק נחושה",
        "27_Chapter, 2_Verse": "קץ שם לחשך ולכל־תכלית הוא חוקר אבן אפל וצלמות",
        "27_Chapter, 3_Verse": "פרץ נחל מעם־גר הנשכחים מני־רגל דלו מאנוש נעו",
        "27_Chapter, 4_Verse": "ארץ ממנה יצא־לחם ותחתיה נהפך כמו־אש",
        "27_Chapter, 5_Verse": "מקום־ספיר אבניה ועפרת זהב לו",
        "27_Chapter, 6_Verse": "נתיב לא־ידעו עיט ולא שזפתו עין איה",
        "27_Chapter, 7_Verse": "לא־הדריכהו בני־שחץ לא־עדה עליו שחל",
        "27_Chapter, 8_Verse": "בחלמיש שלח ידו הפך משרש הרים",
        "27_Chapter, 9_Verse": "בצורות יארים בקע וכל־יקר ראתה עינו",
        "27_Chapter, 10_Verse": "מבכי נהרות חבש ותעלמה יצא אור",
        "27_Chapter, 11_Verse": "והחכמה מאין תמצא ואי זה מקום בינה",
        "27_Chapter, 12_Verse": "לא־ידע אנוש ערכה ולא תמצא בארץ החיים",
        "27_Chapter, 13_Verse": "תהום אמר לא בי־היא וים אמר אין עמדי",
        "27_Chapter, 14_Verse": "לא־יתן סגור תחתיה ולא ישקל כסף מחירה",
        "27_Chapter, 15_Verse": "לא־תסלה בכתם אופיר בשהם יקר וספיר",
        "27_Chapter, 16_Verse": "לא־יערכנה זהב וזכוכית ותמורתה כלי־פז",
        "27_Chapter, 17_Verse": "ראמות וגביש לא יזכר ומשך חכמה מפנינים",
        "27_Chapter, 18_Verse": "לא־יערכנה פטדת־כוש בכתם טהור לא תסלה",
        "27_Chapter, 19_Verse": "והחכמה מאין תבוא ואי זה מקום בינה",
        "27_Chapter, 20_Verse": "ונעלמה מעיני כל־חי ומעוף השמים נסתרה",
        "27_Chapter, 21_Verse": "אבדון ומות אמרו באזנינו שמענו שמעה",
        "27_Chapter, 22_Verse": "אלהים הבין דרכה והוא ידע את־מקומה",
        "27_Chapter, 23_Verse": "כי־הוא לקצות־הארץ יביט תחת כל־השמים יראה",
        "27_Chapter, 24_Verse": "לעשות לרוח משקל ומים תכן במדה",
        "27_Chapter, 25_Verse": "בעשתו למטר חק ודרך לחזיז קלות",
        "27_Chapter, 26_Verse": "אז ראה ויספרה הכינה וגם־חקרה",
        "27_Chapter, 27_Verse": "ויאמר לאדם הן יראת אדני היא חכמה וסור מרע בינה",
        "28_Chapter, 0_Verse": "ויסף איוב שאת משלו ויאמר",
        "28_Chapter, 1_Verse": "מי־יתנני כירחי־קדם כימי אלוה ישמרני",
        "28_Chapter, 2_Verse": "בהלו נרו עלי ראשי לאורו אלך חשך",
        "28_Chapter, 3_Verse": "כאשר הייתי בימי חרפי בסוד אלוה עלי אהלי",
        "28_Chapter, 4_Verse": "בעוד שדי עמדי סביבותי נערי",
        "28_Chapter, 5_Verse": "ברחץ הליכי בחמה וצור יצוק עמדי פלגי־שמן",
        "28_Chapter, 6_Verse": "בצאתי שער עלי־קרת ברחוב אכין מושבי",
        "28_Chapter, 7_Verse": "ראוני נערים ונחבאו וישישים קמו עמדו",
        "28_Chapter, 8_Verse": "שרים עצרו במלים וכף ישימו לפיהם",
        "28_Chapter, 9_Verse": "קול־נגידים נחבאו ולשונם לחכם דבקה",
        "28_Chapter, 10_Verse": "כי אזן שמעה ותאשרני ועין ראתה ותעידני",
        "28_Chapter, 11_Verse": "כי־אמלט עני משוע ויתום ולא־עזר לו",
        "28_Chapter, 12_Verse": "ברכת אבד עלי תבא ולב אלמנה ארנן",
        "28_Chapter, 13_Verse": "צדק לבשתי וילבשני כמעיל וצניף משפטי",
        "28_Chapter, 14_Verse": "עינים הייתי לעור ורגלים לפסח אני",
        "28_Chapter, 15_Verse": "אב אנכי לאביונים ורב לא־ידעתי אחקרהו",
        "28_Chapter, 16_Verse": "ואשברה מתלעות עול ומשניו אשליך טרף",
        "28_Chapter, 17_Verse": "ואמר עם־קני אגוע וכחול ארבה ימים",
        "28_Chapter, 18_Verse": "שרשי פתוח אלי־מים וטל ילין בקצירי",
        "28_Chapter, 19_Verse": "כבודי חדש עמדי וקשתי בידי תחליף",
        "28_Chapter, 20_Verse": "לי־שמעו ויחלו וידמו למו עצתי",
        "28_Chapter, 21_Verse": "אחרי דברי לא ישנו ועלימו תטף מלתי",
        "28_Chapter, 22_Verse": "ויחלו כמטר לי ופיהם פערו למלקוש",
        "28_Chapter, 23_Verse": "אשחק אלהם לא יאמינו ואור פני לא יפילון",
        "28_Chapter, 24_Verse": "אבחר דרכם ואשב ראש ואשכון כמלך בגדוד כאשר אבלים ינחם",
        "29_Chapter, 0_Verse": "ועתה שחקו עלי צעירים ממני לימים אשר־מאסתי אבותם לשית עם־כלבי צאני",
        "29_Chapter, 1_Verse": "גם־כח ידיהם למה לי עלימו אבד כלח",
        "29_Chapter, 2_Verse": "בחסר ובכפן גלמוד הערקים ציה אמש שואה ומשאה",
        "29_Chapter, 3_Verse": "הקטפים מלוח עלי־שיח ושרש רתמים לחמם",
        "29_Chapter, 4_Verse": "מן־גו יגרשו יריעו עלימו כגנב",
        "29_Chapter, 5_Verse": "בערוץ נחלים לשכן חרי עפר וכפים",
        "29_Chapter, 6_Verse": "בין־שיחים ינהקו תחת חרול יספחו",
        "29_Chapter, 7_Verse": "בני־נבל גם־בני בלי־שם נכאו מן־הארץ",
        "29_Chapter, 8_Verse": "ועתה נגינתם הייתי ואהי להם למלה",
        "29_Chapter, 9_Verse": "תעבוני רחקו מני ומפני לא־חשכו רק",
        "29_Chapter, 10_Verse": "כי־יתרו [יתרי] פתח ויענני ורסן מפני שלחו",
        "29_Chapter, 11_Verse": "על־ימין פרחח יקומו רגלי שלחו ויסלו עלי ארחות אידם",
        "29_Chapter, 12_Verse": "נתסו נתיבתי להותי יעילו לא עזר למו",
        "29_Chapter, 13_Verse": "כפרץ רחב יאתיו תחת שאה התגלגלו",
        "29_Chapter, 14_Verse": "ההפך עלי בלהות תרדף כרוח נדבתי וכעב עברה ישעתי",
        "29_Chapter, 15_Verse": "ועתה עלי תשתפך נפשי יאחזוני ימי־עני",
        "29_Chapter, 16_Verse": "לילה עצמי נקר מעלי וערקי לא ישכבון",
        "29_Chapter, 17_Verse": "ברב־כח יתחפש לבושי כפי כתנתי יאזרני",
        "29_Chapter, 18_Verse": "הרני לחמר ואתמשל כעפר ואפר",
        "29_Chapter, 19_Verse": "אשוע אליך ולא תענני עמדתי ותתבנן בי",
        "29_Chapter, 20_Verse": "תהפך לאכזר לי בעצם ידך תשטמני",
        "29_Chapter, 21_Verse": "תשאני אל־רוח תרכיבני ותמגגני תשוה [תושיה]",
        "29_Chapter, 22_Verse": "כי־ידעתי מות תשיבני ובית מועד לכל־חי",
        "29_Chapter, 23_Verse": "אך לא־בעי ישלח־יד אם־בפידו להן שוע",
        "29_Chapter, 24_Verse": "אם־לא בכיתי לקשה־יום עגמה נפשי לאביון",
        "29_Chapter, 25_Verse": "כי טוב קויתי ויבא רע ואיחלה לאור ויבא אפל",
        "29_Chapter, 26_Verse": "מעי רתחו ולא־דמו קדמני ימי־עני",
        "29_Chapter, 27_Verse": "קדר הלכתי בלא חמה קמתי בקהל אשוע",
        "29_Chapter, 28_Verse": "אח הייתי לתנים ורע לבנות יענה",
        "29_Chapter, 29_Verse": "עורי שחר מעלי ועצמי־חרה מני־חרב",
        "29_Chapter, 30_Verse": "ויהי לאבל כנרי ועגבי לקול בכים",
        "30_Chapter, 0_Verse": "ברית כרתי לעיני ומה אתבונן על־בתולה",
        "30_Chapter, 1_Verse": "ומה חלק אלוה ממעל ונחלת שדי ממרמים",
        "30_Chapter, 2_Verse": "הלא־איד לעול ונכר לפעלי און",
        "30_Chapter, 3_Verse": "הלא־הוא יראה דרכי וכל־צעדי יספור",
        "30_Chapter, 4_Verse": "אם־הלכתי עם־שוא ותחש על־מרמה רגלי",
        "30_Chapter, 5_Verse": "ישקלני במאזני־צדק וידע אלוה תמתי",
        "30_Chapter, 6_Verse": "אם תטה אשרי מני הדרך ואחר עיני הלך לבי ובכפי דבק מאום",
        "30_Chapter, 7_Verse": "אזרעה ואחר יאכל וצאצאי ישרשו",
        "30_Chapter, 8_Verse": "אם־נפתה לבי על־אשה ועל־פתח רעי ארבתי",
        "30_Chapter, 9_Verse": "תטחן לאחר אשתי ועליה יכרעון אחרין",
        "30_Chapter, 10_Verse": "כי־הוא [היא] זמה והיא [והוא] עון פלילים",
        "30_Chapter, 11_Verse": "כי אש היא עד־אבדון תאכל ובכל־תבואתי תשרש",
        "30_Chapter, 12_Verse": "אם־אמאס משפט עבדי ואמתי ברבם עמדי",
        "30_Chapter, 13_Verse": "ומה אעשה כי־יקום אל וכי־יפקד מה אשיבנו",
        "30_Chapter, 14_Verse": "ה‍לא־בבטן עשני עשהו ויכננו ברחם אחד",
        "30_Chapter, 15_Verse": "אם־אמנע מחפץ דלים ועיני אלמנה אכלה",
        "30_Chapter, 16_Verse": "ואכל פתי לבדי ולא־אכל יתום ממנה",
        "30_Chapter, 17_Verse": "כי מנעורי גדלני כאב ומבטן אמי אנחנה",
        "30_Chapter, 18_Verse": "אם־אראה אובד מבלי לבוש ואין כסות לאביון",
        "30_Chapter, 19_Verse": "אם־לא ברכוני חלצו [חלציו] ומגז כבשי יתחמם",
        "30_Chapter, 20_Verse": "אם־הניפותי על־יתום ידי כי־אראה בשער עזרתי",
        "30_Chapter, 21_Verse": "כתפי משכמה תפול ואזרעי מקנה תשבר",
        "30_Chapter, 22_Verse": "כי פחד אלי איד אל ומשאתו לא אוכל",
        "30_Chapter, 23_Verse": "אם־שמתי זהב כסלי ולכתם אמרתי מבטחי",
        "30_Chapter, 24_Verse": "אם־אשמח כי־רב חילי וכי־כביר מצאה ידי",
        "30_Chapter, 25_Verse": "אם־אראה אור כי יהל וירח יקר הלך",
        "30_Chapter, 26_Verse": "ויפת בסתר לבי ותשק ידי לפי",
        "30_Chapter, 27_Verse": "גם־הוא עון פלילי כי־כחשתי לאל ממעל",
        "30_Chapter, 28_Verse": "אם־אשמח בפיד משנאי והתעררתי כי־מצאו רע",
        "30_Chapter, 29_Verse": "ולא־נתתי לחטא חכי לשאל באלה נפשו",
        "30_Chapter, 30_Verse": "אם־לא אמרו מתי אהלי מי־יתן מבשרו לא נשבע",
        "30_Chapter, 31_Verse": "בחוץ לא־ילין גר דלתי לארח אפתח",
        "30_Chapter, 32_Verse": "אם־כסיתי כאדם פשעי לטמון בחבי עוני",
        "30_Chapter, 33_Verse": "כי אערוץ המון רבה ובוז־משפחות יחתני ואדם לא־אצא פתח",
        "30_Chapter, 34_Verse": "מי יתן־לי שמע לי הן־תוי שדי יענני וספר כתב איש ריבי",
        "30_Chapter, 35_Verse": "אם־לא על־שכמי אשאנו אענדנו עטרות לי",
        "30_Chapter, 36_Verse": "מספר צעדי אגידנו כמו־נגיד אקרבנו",
        "30_Chapter, 37_Verse": "אם־עלי אדמתי תזעק ויחד תלמיה יבכיון",
        "30_Chapter, 38_Verse": "אם־כחה אכלתי בלי־כסף ונפש בעליה הפחתי",
        "30_Chapter, 39_Verse": "תחת חטה יצא חוח ותחת־שערה באשה תמו דברי איוב",
        "31_Chapter, 0_Verse": "וישבתו שלשת האנשים האלה מענות את־איוב כי הוא צדיק בעיניו",
        "31_Chapter, 1_Verse": "ויחר אף אליהוא בן־ברכאל הבוזי ממשפחת רם באיוב חרה אפו על־צדקו נפשו מאלהים",
        "31_Chapter, 2_Verse": "ובשלשת רעיו חרה אפו על אשר לא־מצאו מענה וירשיעו את־איוב",
        "31_Chapter, 3_Verse": "ואליהו חכה את־איוב בדברים כי זקנים־המה ממנו לימים",
        "31_Chapter, 4_Verse": "וירא אליהוא כי אין מענה בפי שלשת האנשים ויחר אפו",
        "31_Chapter, 5_Verse": "ויען אליהוא בן־ברכאל הבוזי ויאמר צעיר אני לימים ואתם ישישים על־כן זחלתי ואירא מחות דעי אתכם",
        "31_Chapter, 6_Verse": "אמרתי ימים ידברו ורב שנים ידיעו חכמה",
        "31_Chapter, 7_Verse": "אכן רוח־היא באנוש ונשמת שדי תבינם",
        "31_Chapter, 8_Verse": "לא־רבים יחכמו וזקנים יבינו משפט",
        "31_Chapter, 9_Verse": "לכן אמרתי שמעה־לי אחוה דעי אף־אני",
        "31_Chapter, 10_Verse": "הן הוחלתי לדבריכם אזין עד־תבונתיכם עד־תחקרון מלין",
        "31_Chapter, 11_Verse": "ועדיכם אתבונן והנה אין לאיוב מוכיח עונה אמריו מכם",
        "31_Chapter, 12_Verse": "פן־תאמרו מצאנו חכמה אל ידפנו לא־איש",
        "31_Chapter, 13_Verse": "ולא־ערך אלי מלין ובאמריכם לא אשיבנו",
        "31_Chapter, 14_Verse": "חתו לא־ענו עוד העתיקו מהם מלים",
        "31_Chapter, 15_Verse": "והוחלתי כי־לא ידברו כי עמדו לא־ענו עוד",
        "31_Chapter, 16_Verse": "אענה אף־אני חלקי אחוה דעי אף־אני",
        "31_Chapter, 17_Verse": "כי מלתי מלים הציקתני רוח בטני",
        "31_Chapter, 18_Verse": "הנה־בטני כיין לא־יפתח כאבות חדשים יבקע",
        "31_Chapter, 19_Verse": "אדברה וירוח־לי אפתח שפתי ואענה",
        "31_Chapter, 20_Verse": "אל־נא אשא פני־איש ואל־אדם לא אכנה",
        "31_Chapter, 21_Verse": "כי לא ידעתי אכנה כמעט ישאני עשני",
        "32_Chapter, 0_Verse": "ואולם שמע־נא איוב מלי וכל־דברי האזינה",
        "32_Chapter, 1_Verse": "הנה־נא פתחתי פי דברה לשוני בחכי",
        "32_Chapter, 2_Verse": "ישר־לבי אמרי ודעת שפתי ברור מללו",
        "32_Chapter, 3_Verse": "רוח־אל עשתני ונשמת שדי תחיני",
        "32_Chapter, 4_Verse": "אם־תוכל השיבני ערכה לפני התיצבה",
        "32_Chapter, 5_Verse": "הן־אני כפיך לאל מחמר קרצתי גם־אני",
        "32_Chapter, 6_Verse": "הנה אמתי לא תבעתך ואכפי עליך לא־יכבד",
        "32_Chapter, 7_Verse": "אך אמרת באזני וקול מלין אשמע",
        "32_Chapter, 8_Verse": "זך אני בלי פשע חף אנכי ולא עון לי",
        "32_Chapter, 9_Verse": "הן תנואות עלי ימצא יחשבני לאויב לו",
        "32_Chapter, 10_Verse": "ישם בסד רגלי ישמר כל־ארחתי",
        "32_Chapter, 11_Verse": "הן־זאת לא־צדקת אענך כי־ירבה אלוה מאנוש",
        "32_Chapter, 12_Verse": "מדוע אליו ריבות כי כל־דבריו לא־יענה",
        "32_Chapter, 13_Verse": "כי־באחת ידבר־אל ובשתים לא ישורנה",
        "32_Chapter, 14_Verse": "בחלום חזיון לילה בנפל תרדמה על־אנשים בתנומות עלי משכב",
        "32_Chapter, 15_Verse": "אז יגלה אזן אנשים ובמסרם יחתם",
        "32_Chapter, 16_Verse": "להסיר אדם מעשה וגוה מגבר יכסה",
        "32_Chapter, 17_Verse": "יחשך נפשו מני־שחת וחיתו מעבר בשלח",
        "32_Chapter, 18_Verse": "והוכח במכאוב על־משכבו וריב [ורוב] עצמיו אתן",
        "32_Chapter, 19_Verse": "וזהמתו חיתו לחם ונפשו מאכל תאוה",
        "32_Chapter, 20_Verse": "יכל בשרו מראי ושפי [ושפו] עצמותיו לא ראו",
        "32_Chapter, 21_Verse": "ותקרב לשחת נפשו וחיתו לממתים",
        "32_Chapter, 22_Verse": "אם־יש עליו מלאך מליץ אחד מני־אלף להגיד לאדם ישרו",
        "32_Chapter, 23_Verse": "ויחננו ויאמר פדעהו מרדת שחת מצאתי כפר",
        "32_Chapter, 24_Verse": "רטפש בשרו מנער ישוב לימי עלומיו",
        "32_Chapter, 25_Verse": "יעתר אל־אלוה וירצהו וירא פניו בתרועה וישב לאנוש צדקתו",
        "32_Chapter, 26_Verse": "ישר על־אנשים ויאמר חטאתי וישר העויתי ולא־שוה לי",
        "32_Chapter, 27_Verse": "פדה נפשי [נפשו] מעבר בשחת וחיתי [וחיתו] באור תראה",
        "32_Chapter, 28_Verse": "הן־כל־אלה יפעל־אל פעמים שלוש עם־גבר",
        "32_Chapter, 29_Verse": "להשיב נפשו מני־שחת לאור באור החיים",
        "32_Chapter, 30_Verse": "הקשב איוב שמע־לי החרש ואנכי אדבר",
        "32_Chapter, 31_Verse": "אם־יש־מלין השיבני דבר כי־חפצתי צדקך",
        "32_Chapter, 32_Verse": "אם־אין אתה שמע־לי החרש ואאלפך חכמה",
        "33_Chapter, 0_Verse": "ויען אליהוא ויאמר",
        "33_Chapter, 1_Verse": "שמעו חכמים מלי וידעים האזינו לי",
        "33_Chapter, 2_Verse": "כי־אזן מלין תבחן וחך יטעם לאכל",
        "33_Chapter, 3_Verse": "משפט נבחרה־לנו נדעה בינינו מה־טוב",
        "33_Chapter, 4_Verse": "כי־אמר איוב צדקתי ואל הסיר משפטי",
        "33_Chapter, 5_Verse": "על־משפטי אכזב אנוש חצי בלי־פשע",
        "33_Chapter, 6_Verse": "מי־גבר כאיוב ישתה־לעג כמים",
        "33_Chapter, 7_Verse": "וארח לחברה עם־פעלי און וללכת עם־אנשי־רשע",
        "33_Chapter, 8_Verse": "כי־אמר לא יסכן־גבר ברצתו עם־אלהים",
        "33_Chapter, 9_Verse": "לכן אנשי לבב שמעו לי חללה לאל מרשע ושדי מעול",
        "33_Chapter, 10_Verse": "כי פעל אדם ישלם־לו וכארח איש ימצאנו",
        "33_Chapter, 11_Verse": "אף־אמנם אל לא־ירשיע ושדי לא־יעות משפט",
        "33_Chapter, 12_Verse": "מי־פקד עליו ארצה ומי שם תבל כלה",
        "33_Chapter, 13_Verse": "אם־ישים אליו לבו רוחו ונשמתו אליו יאסף",
        "33_Chapter, 14_Verse": "יגוע כל־בשר יחד ואדם על־עפר ישוב",
        "33_Chapter, 15_Verse": "ואם־בינה שמעה־זאת האזינה לקול מלי",
        "33_Chapter, 16_Verse": "האף שונא משפט יחבוש ואם־צדיק כביר תרשיע",
        "33_Chapter, 17_Verse": "האמר למלך בליעל רשע אל־נדיבים",
        "33_Chapter, 18_Verse": "אשר לא־נשא פני שרים ולא נכר־שוע לפני־דל כי־מעשה ידיו כלם",
        "33_Chapter, 19_Verse": "רגע ימתו וחצות לילה יגעשו עם ויעברו ויסירו אביר לא ביד",
        "33_Chapter, 20_Verse": "כי־עיניו על־דרכי־איש וכל־צעדיו יראה",
        "33_Chapter, 21_Verse": "אין־חשך ואין צלמות להסתר שם פעלי און",
        "33_Chapter, 22_Verse": "כי לא על־איש ישים עוד להלך אל־אל במשפט",
        "33_Chapter, 23_Verse": "ירע כבירים לא־חקר ויעמד אחרים תחתם",
        "33_Chapter, 24_Verse": "לכן יכיר מעבדיהם והפך לילה וידכאו",
        "33_Chapter, 25_Verse": "תחת־רשעים ספקם במקום ראים",
        "33_Chapter, 26_Verse": "אשר על־כן סרו מאחריו וכל־דרכיו לא השכילו",
        "33_Chapter, 27_Verse": "להביא עליו צעקת־דל וצעקת עניים ישמע",
        "33_Chapter, 28_Verse": "והוא ישקט ומי ירשע ויסתר פנים ומי ישורנו ועל־גוי ועל־אדם יחד",
        "33_Chapter, 29_Verse": "ממלך אדם חנף ממקשי עם",
        "33_Chapter, 30_Verse": "כי־אל־אל האמר נשאתי לא אחבל",
        "33_Chapter, 31_Verse": "בלעדי אחזה אתה הרני אם־עול פעלתי לא אסיף",
        "33_Chapter, 32_Verse": "המעמך ישלמנה כי־מאסת כי־אתה תבחר ולא־אני ומה־ידעת דבר",
        "33_Chapter, 33_Verse": "אנשי לבב יאמרו לי וגבר חכם שמע לי",
        "33_Chapter, 34_Verse": "איוב לא־בדעת ידבר ודבריו לא בהשכיל",
        "33_Chapter, 35_Verse": "אבי יבחן איוב עד־נצח על־תשבת באנשי־און",
        "33_Chapter, 36_Verse": "כי יסיף על־חטאתו פשע בינינו יספוק וירב אמריו לאל",
        "34_Chapter, 0_Verse": "ויען אליהו ויאמר",
        "34_Chapter, 1_Verse": "הזאת חשבת למשפט אמרת צדקי מאל",
        "34_Chapter, 2_Verse": "כי־תאמר מה־יסכן־לך מה־אעיל מחטאתי",
        "34_Chapter, 3_Verse": "אני אשיבך מלין ואת־רעיך עמך",
        "34_Chapter, 4_Verse": "הבט שמים וראה ושור שחקים גבהו ממך",
        "34_Chapter, 5_Verse": "אם־חטאת מה־תפעל־בו ורבו פשעיך מה־תעשה־לו",
        "34_Chapter, 6_Verse": "אם־צדקת מה־תתן־לו או מה־מידך יקח",
        "34_Chapter, 7_Verse": "לאיש־כמוך רשעך ולבן־אדם צדקתך",
        "34_Chapter, 8_Verse": "מרב עשוקים יזעיקו ישועו מזרוע רבים",
        "34_Chapter, 9_Verse": "ולא־אמר איה אלוה עשי נתן זמרות בלילה",
        "34_Chapter, 10_Verse": "מלפנו מבהמות ארץ ומעוף השמים יחכמנו",
        "34_Chapter, 11_Verse": "שם יצעקו ולא יענה מפני גאון רעים",
        "34_Chapter, 12_Verse": "אך־שוא לא־ישמע אל ושדי לא ישורנה",
        "34_Chapter, 13_Verse": "אף כי־תאמר לא תשורנו דין לפניו ותחולל לו",
        "34_Chapter, 14_Verse": "ועתה כי־אין פקד אפו ולא־ידע בפש מאד",
        "34_Chapter, 15_Verse": "ואיוב הבל יפצה־פיהו בבלי־דעת מלין יכבר",
        "35_Chapter, 0_Verse": "ויסף אליהוא ויאמר",
        "35_Chapter, 1_Verse": "כתר־לי זעיר ואחוך כי עוד לאלוה מלים",
        "35_Chapter, 2_Verse": "אשא דעי למרחוק ולפעלי אתן־צדק",
        "35_Chapter, 3_Verse": "כי־אמנם לא־שקר מלי תמים דעות עמך",
        "35_Chapter, 4_Verse": "הן־אל כביר ולא ימאס כביר כח לב",
        "35_Chapter, 5_Verse": "לא־יחיה רשע ומשפט עניים יתן",
        "35_Chapter, 6_Verse": "לא־יגרע מצדיק עיניו ואת־מלכים לכסא וישיבם לנצח ויגבהו",
        "35_Chapter, 7_Verse": "ואם־אסורים בזקים ילכדון בחבלי־עני",
        "35_Chapter, 8_Verse": "ויגד להם פעלם ופשעיהם כי יתגברו",
        "35_Chapter, 9_Verse": "ויגל אזנם למוסר ויאמר כי־ישבון מאון",
        "35_Chapter, 10_Verse": "אם־ישמעו ויעבדו יכלו ימיהם בטוב ושניהם בנעימים",
        "35_Chapter, 11_Verse": "ואם־לא ישמעו בשלח יעברו ויגועו כבלי־דעת",
        "35_Chapter, 12_Verse": "וחנפי־לב ישימו אף לא ישועו כי אסרם",
        "35_Chapter, 13_Verse": "תמת בנער נפשם וחיתם בקדשים",
        "35_Chapter, 14_Verse": "יחלץ עני בעניו ויגל בלחץ אזנם",
        "35_Chapter, 15_Verse": "ואף הסיתך מפי־צר רחב לא־מוצק תחתיה ונחת שלחנך מלא דשן",
        "35_Chapter, 16_Verse": "ודין־רשע מלאת דין ומשפט יתמכו",
        "35_Chapter, 17_Verse": "כי־חמה פן־יסיתך בספק ורב־כפר אל־יטך",
        "35_Chapter, 18_Verse": "היערך שועך לא בצר וכל מאמצי־כח",
        "35_Chapter, 19_Verse": "אל־תשאף הלילה לעלות עמים תחתם",
        "35_Chapter, 20_Verse": "השמר אל־תפן אל־און כי־על־זה בחרת מעני",
        "35_Chapter, 21_Verse": "הן־אל ישגיב בכחו מי כמהו מורה",
        "35_Chapter, 22_Verse": "מי־פקד עליו דרכו ומי־אמר פעלת עולה",
        "35_Chapter, 23_Verse": "זכר כי־תשגיא פעלו אשר שררו אנשים",
        "35_Chapter, 24_Verse": "כל־אדם חזו־בו אנוש יביט מרחוק",
        "35_Chapter, 25_Verse": "הן־אל שגיא ולא נדע מספר שניו ולא־חקר",
        "35_Chapter, 26_Verse": "כי יגרע נטפי־מים יזקו מטר לאדו",
        "35_Chapter, 27_Verse": "אשר־יזלו שחקים ירעפו עלי אדם רב",
        "35_Chapter, 28_Verse": "אף אם־יבין מפרשי־עב תשאות סכתו",
        "35_Chapter, 29_Verse": "הן־פרש עליו אורו ושרשי הים כסה",
        "35_Chapter, 30_Verse": "כי־בם ידין עמים יתן־אכל למכביר",
        "35_Chapter, 31_Verse": "על־כפים כסה־אור ויצו עליה במפגיע",
        "35_Chapter, 32_Verse": "יגיד עליו רעו מקנה אף על־עולה",
        "36_Chapter, 0_Verse": "אף־לזאת יחרד לבי ויתר ממקומו",
        "36_Chapter, 1_Verse": "שמעו שמוע ברגז קלו והגה מפיו יצא",
        "36_Chapter, 2_Verse": "תחת־כל־השמים ישרהו ואורו על־כנפות הארץ",
        "36_Chapter, 3_Verse": "אחריו ישאג־קול ירעם בקול גאונו ולא יעקבם כי־ישמע קולו",
        "36_Chapter, 4_Verse": "ירעם אל בקולו נפלאות עשה גדלות ולא נדע",
        "36_Chapter, 5_Verse": "כי לשלג יאמר הוא ארץ וגשם מטר וגשם מטרות עזו",
        "36_Chapter, 6_Verse": "ביד־כל־אדם יחתום לדעת כל־אנשי מעשהו",
        "36_Chapter, 7_Verse": "ותבא חיה במו־ארב ובמעונתיה תשכן",
        "36_Chapter, 8_Verse": "מן־החדר תבוא סופה וממזרים קרה",
        "36_Chapter, 9_Verse": "מנשמת־אל יתן־קרח ורחב מים במוצק",
        "36_Chapter, 10_Verse": "אף־ברי יטריח עב יפיץ ענן אורו",
        "36_Chapter, 11_Verse": "והוא מסבות מתהפך בתחבולתו [בתחבולתיו] לפעלם כל אשר יצום על־פני תבל ארצה",
        "36_Chapter, 12_Verse": "אם־לשבט אם־לארצו אם־לחסד ימצאהו",
        "36_Chapter, 13_Verse": "האזינה זאת איוב עמד והתבונן נפלאות אל",
        "36_Chapter, 14_Verse": "התדע בשום־אלוה עליהם והופיע אור עננו",
        "36_Chapter, 15_Verse": "התדע על־מפלשי־עב מפלאות תמים דעים",
        "36_Chapter, 16_Verse": "אשר־בגדיך חמים בהשקט ארץ מדרום",
        "36_Chapter, 17_Verse": "תרקיע עמו לשחקים חזקים כראי מוצק",
        "36_Chapter, 18_Verse": "הודיענו מה־נאמר לו לא־נערך מפני־חשך",
        "36_Chapter, 19_Verse": "היספר־לו כי אדבר אם־אמר איש כי יבלע",
        "36_Chapter, 20_Verse": "ועתה לא ראו אור בהיר הוא בשחקים ורוח עברה ותטהרם",
        "36_Chapter, 21_Verse": "מצפון זהב יאתה על־אלוה נורא הוד",
        "36_Chapter, 22_Verse": "שדי לא־מצאנהו שגיא־כח ומשפט ורב־צדקה לא יענה",
        "36_Chapter, 23_Verse": "לכן יראוהו אנשים לא־יראה כל־חכמי־לב",
        "37_Chapter, 0_Verse": "ויען־יהוה את־איוב מנ הסערה [מן ] [הסערה] ויאמר",
        "37_Chapter, 1_Verse": "מי זה מחשיך עצה במלין בלי־דעת",
        "37_Chapter, 2_Verse": "אזר־נא כגבר חלציך ואשאלך והודיעני",
        "37_Chapter, 3_Verse": "איפה היית ביסדי־ארץ הגד אם־ידעת בינה",
        "37_Chapter, 4_Verse": "מי־שם ממדיה כי תדע או מי־נטה עליה קו",
        "37_Chapter, 5_Verse": "על־מה אדניה הטבעו או מי־ירה אבן פנתה",
        "37_Chapter, 6_Verse": "ברן־יחד כוכבי בקר ויריעו כל־בני אלהים",
        "37_Chapter, 7_Verse": "ויסך בדלתים ים בגיחו מרחם יצא",
        "37_Chapter, 8_Verse": "בשומי ענן לבשו וערפל חתלתו",
        "37_Chapter, 9_Verse": "ואשבר עליו חקי ואשים בריח ודלתים",
        "37_Chapter, 10_Verse": "ואמר עד־פה תבוא ולא תסיף ופא־ישית בגאון גליך",
        "37_Chapter, 11_Verse": "המימיך צוית בקר ידעתה שחר [ידעתה] [השחר] מקמו",
        "37_Chapter, 12_Verse": "לאחז בכנפות הארץ וינערו רשעים ממנה",
        "37_Chapter, 13_Verse": "תתהפך כחמר חותם ויתיצבו כמו לבוש",
        "37_Chapter, 14_Verse": "וימנע מרשעים אורם וזרוע רמה תשבר",
        "37_Chapter, 15_Verse": "הבאת עד־נבכי־ים ובחקר תהום התהלכת",
        "37_Chapter, 16_Verse": "הנגלו לך שערי־מות ושערי צלמות תראה",
        "37_Chapter, 17_Verse": "התבננת עד־רחבי־ארץ הגד אם־ידעת כלה",
        "37_Chapter, 18_Verse": "אי־זה הדרך ישכן־אור וחשך אי־זה מקמו",
        "37_Chapter, 19_Verse": "כי תקחנו אל־גבולו וכי־תבין נתיבות ביתו",
        "37_Chapter, 20_Verse": "ידעת כי־אז תולד ומספר ימיך רבים",
        "37_Chapter, 21_Verse": "הבאת אל־אצרות שלג ואצרות ברד תראה",
        "37_Chapter, 22_Verse": "אשר־חשכתי לעת־צר ליום קרב ומלחמה",
        "37_Chapter, 23_Verse": "אי־זה הדרך יחלק אור יפץ קדים עלי־ארץ",
        "37_Chapter, 24_Verse": "מי־פלג לשטף תעלה ודרך לחזיז קלות",
        "37_Chapter, 25_Verse": "להמטיר על־ארץ לא־איש מדבר לא־אדם בו",
        "37_Chapter, 26_Verse": "להשביע שאה ומשאה ולהצמיח מצא דשא",
        "37_Chapter, 27_Verse": "היש־למטר אב או מי־הוליד אגלי־טל",
        "37_Chapter, 28_Verse": "מבטן מי יצא הקרח וכפר שמים מי ילדו",
        "37_Chapter, 29_Verse": "כאבן מים יתחבאו ופני תהום יתלכדו",
        "37_Chapter, 30_Verse": "התקשר מעדנות כימה או־משכות כסיל תפתח",
        "37_Chapter, 31_Verse": "התציא מזרות בעתו ועיש על־בניה תנחם",
        "37_Chapter, 32_Verse": "הידעת חקות שמים אם־תשים משטרו בארץ",
        "37_Chapter, 33_Verse": "התרים לעב קולך ושפעת־מים תכסך",
        "37_Chapter, 34_Verse": "התשלח ברקים וילכו ויאמרו לך הננו",
        "37_Chapter, 35_Verse": "מי־שת בטחות חכמה או מי־נתן לשכוי בינה",
        "37_Chapter, 36_Verse": "מי־יספר שחקים בחכמה ונבלי שמים מי ישכיב",
        "37_Chapter, 37_Verse": "בצקת עפר למוצק ורגבים ידבקו",
        "37_Chapter, 38_Verse": "התצוד ללביא טרף וחית כפירים תמלא",
        "37_Chapter, 39_Verse": "כי־ישחו במעונות ישבו בסכה למו־ארב",
        "37_Chapter, 40_Verse": "מי יכין לערב צידו כי־ילדו [ילדיו] אל־אל ישועו יתעו לבלי־אכל",
        "38_Chapter, 0_Verse": "הידעת עת לדת יעלי־סלע חלל אילות תשמר",
        "38_Chapter, 1_Verse": "תספר ירחים תמלאנה וידעת עת לדתנה",
        "38_Chapter, 2_Verse": "תכרענה ילדיהן תפלחנה חבליהם תשלחנה",
        "38_Chapter, 3_Verse": "יחלמו בניהם ירבו בבר יצאו ולא־שבו למו",
        "38_Chapter, 4_Verse": "מי־שלח פרא חפשי ומסרות ערוד מי פתח",
        "38_Chapter, 5_Verse": "אשר־שמתי ערבה ביתו ומשכנותיו מלחה",
        "38_Chapter, 6_Verse": "ישחק להמון קריה תשאות נוגש לא ישמע",
        "38_Chapter, 7_Verse": "יתור הרים מרעהו ואחר כל־ירוק ידרוש",
        "38_Chapter, 8_Verse": "היאבה רים עבדך אם־ילין על־אבוסך",
        "38_Chapter, 9_Verse": "ה‍תקשר־רים בתלם עבתו אם־ישדד עמקים אחריך",
        "38_Chapter, 10_Verse": "התבטח־בו כי־רב כחו ותעזב אליו יגיעך",
        "38_Chapter, 11_Verse": "התאמין בו כי־ישוב [ישיב] זרעך וגרנך יאסף",
        "38_Chapter, 12_Verse": "כנף־רננים נעלסה אם־אברה חסידה ונצה",
        "38_Chapter, 13_Verse": "כי־תעזב לארץ בציה ועל־עפר תחמם",
        "38_Chapter, 14_Verse": "ותשכח כי־רגל תזורה וחית השדה תדושה",
        "38_Chapter, 15_Verse": "הקשיח בניה ללא־לה לריק יגיעה בלי־פחד",
        "38_Chapter, 16_Verse": "כי־השה אלוה חכמה ולא־חלק לה בבינה",
        "38_Chapter, 17_Verse": "כעת במרום תמריא תשחק לסוס ולרכבו",
        "38_Chapter, 18_Verse": "התתן לסוס גבורה התלביש צוארו רעמה",
        "38_Chapter, 19_Verse": "התרעישנו כארבה הוד נחרו אימה",
        "38_Chapter, 20_Verse": "יחפרו בעמק וישיש בכח יצא לקראת־נשק",
        "38_Chapter, 21_Verse": "ישחק לפחד ולא יחת ולא־ישוב מפני־חרב",
        "38_Chapter, 22_Verse": "עליו תרנה אשפה להב חנית וכידון",
        "38_Chapter, 23_Verse": "ברעש ורגז יגמא־ארץ ולא־יאמין כי־קול שופר",
        "38_Chapter, 24_Verse": "בדי שפר יאמר האח ומרחוק יריח מלחמה רעם שרים ותרועה",
        "38_Chapter, 25_Verse": "ה‍מבינתך יאבר־נץ יפרש כנפו [כנפיו] לתימן",
        "38_Chapter, 26_Verse": "אם־על־פיך יגביה נשר וכי ירים קנו",
        "38_Chapter, 27_Verse": "סלע ישכן ויתלנן על־שן־סלע ומצודה",
        "38_Chapter, 28_Verse": "משם חפר־אכל למרחוק עיניו יביטו",
        "38_Chapter, 29_Verse": "ואפרחו [ואפרחיו] יעלעו־דם ובאשר חללים שם הוא",
        "39_Chapter, 0_Verse": "ויען יהוה את־איוב ויאמר",
        "39_Chapter, 1_Verse": "הרב עם־שדי יסור מוכיח אלוה יעננה",
        "39_Chapter, 2_Verse": "ויען איוב את־יהוה ויאמר",
        "39_Chapter, 3_Verse": "הן קלתי מה אשיבך ידי שמתי למו־פי",
        "39_Chapter, 4_Verse": "אחת דברתי ולא אענה ושתים ולא אוסיף",
        "39_Chapter, 5_Verse": "ויען־יהוה את־איוב מנ סערה [מן ] [סערה] ויאמר",
        "39_Chapter, 6_Verse": "אזר־נא כגבר חלציך אשאלך והודיעני",
        "39_Chapter, 7_Verse": "האף תפר משפטי תרשיעני למען תצדק",
        "39_Chapter, 8_Verse": "ואם־זרוע כאל לך ובקול כמהו תרעם",
        "39_Chapter, 9_Verse": "עדה נא גאון וגבה והוד והדר תלבש",
        "39_Chapter, 10_Verse": "הפץ עברות אפך וראה כל־גאה והשפילהו",
        "39_Chapter, 11_Verse": "ראה כל־גאה הכניעהו והדך רשעים תחתם",
        "39_Chapter, 12_Verse": "טמנם בעפר יחד פניהם חבש בטמון",
        "39_Chapter, 13_Verse": "וגם־אני אודך כי־תושע לך ימינך",
        "39_Chapter, 14_Verse": "הנה־נא בהמות אשר־עשיתי עמך חציר כבקר יאכל",
        "39_Chapter, 15_Verse": "הנה־נא כחו במתניו ואנו בשרירי בטנו",
        "39_Chapter, 16_Verse": "יחפץ זנבו כמו־ארז גידי פחדו [פחדיו] ישרגו",
        "39_Chapter, 17_Verse": "עצמיו אפיקי נחושה גרמיו כמטיל ברזל",
        "39_Chapter, 18_Verse": "הוא ראשית דרכי־אל העשו יגש חרבו",
        "39_Chapter, 19_Verse": "כי־בול הרים ישאו־לו וכל־חית השדה ישחקו־שם",
        "39_Chapter, 20_Verse": "תחת־צאלים ישכב בסתר קנה ובצה",
        "39_Chapter, 21_Verse": "יסכהו צאלים צללו יסבוהו ערבי־נחל",
        "39_Chapter, 22_Verse": "הן יעשק נהר לא יחפוז יבטח כי־יגיח ירדן אל־פיהו",
        "39_Chapter, 23_Verse": "בעיניו יקחנו במוקשים ינקב־אף",
        "39_Chapter, 24_Verse": "תמשך לויתן בחכה ובחבל תשקיע לשנו",
        "39_Chapter, 25_Verse": "התשים אגמון באפו ובחוח תקוב לחיו",
        "39_Chapter, 26_Verse": "הירבה אליך תחנונים אם־ידבר אליך רכות",
        "39_Chapter, 27_Verse": "היכרת ברית עמך תקחנו לעבד עולם",
        "39_Chapter, 28_Verse": "התשחק־בו כצפור ותקשרנו לנערותיך",
        "39_Chapter, 29_Verse": "יכרו עליו חברים יחצוהו בין כנענים",
        "39_Chapter, 30_Verse": "התמלא בשכות עורו ובצלצל דגים ראשו",
        "39_Chapter, 31_Verse": "שים־עליו כפך זכר מלחמה אל־תוסף",
        "40_Chapter, 0_Verse": "הן־תחלתו נכזבה הגם אל־מראיו יטל",
        "40_Chapter, 1_Verse": "לא־אכזר כי יעורנו ומי הוא לפני יתיצב",
        "40_Chapter, 2_Verse": "מי הקדימני ואשלם תחת כל־השמים לי־הוא",
        "40_Chapter, 3_Verse": "לא־[לו־] אחריש בדיו ודבר־גבורות וחין ערכו",
        "40_Chapter, 4_Verse": "מי־גלה פני לבושו בכפל רסנו מי יבוא",
        "40_Chapter, 5_Verse": "דלתי פניו מי פתח סביבות שניו אימה",
        "40_Chapter, 6_Verse": "גאוה אפיקי מגנים סגור חותם צר",
        "40_Chapter, 7_Verse": "אחד באחד יגשו ורוח לא־יבוא ביניהם",
        "40_Chapter, 8_Verse": "איש־באחיהו ידבקו יתלכדו ולא יתפרדו",
        "40_Chapter, 9_Verse": "ע‍טישתיו תהל אור ועיניו כעפעפי־שחר",
        "40_Chapter, 10_Verse": "מפיו לפידים יהלכו כידודי אש יתמלטו",
        "40_Chapter, 11_Verse": "מנחיריו יצא עשן כדוד נפוח ואגמן",
        "40_Chapter, 12_Verse": "נפשו גחלים תלהט ולהב מפיו יצא",
        "40_Chapter, 13_Verse": "בצוארו ילין עז ולפניו תדוץ דאבה",
        "40_Chapter, 14_Verse": "מפלי בשרו דבקו יצוק עליו בל־ימוט",
        "40_Chapter, 15_Verse": "לבו יצוק כמו־אבן ויצוק כפלח תחתית",
        "40_Chapter, 16_Verse": "משתו יגורו אלים משברים יתחטאו",
        "40_Chapter, 17_Verse": "משיגהו חרב בלי תקום חנית מסע ושריה",
        "40_Chapter, 18_Verse": "יחשב לתבן ברזל לעץ רקבון נחושה",
        "40_Chapter, 19_Verse": "לא־יבריחנו בן־קשת לקש נהפכו־לו אבני־קלע",
        "40_Chapter, 20_Verse": "כקש נחשבו תותח וישחק לרעש כידון",
        "40_Chapter, 21_Verse": "תחתיו חדודי חרש ירפד חרוץ עלי־טיט",
        "40_Chapter, 22_Verse": "ירתיח כסיר מצולה ים ישים כמרקחה",
        "40_Chapter, 23_Verse": "אחריו יאיר נתיב יחשב תהום לשיבה",
        "40_Chapter, 24_Verse": "אין־על־עפר משלו העשו לבלי־חת",
        "40_Chapter, 25_Verse": "את־כל־גבה יראה הוא מלך על־כל־בני־שחץ",
        "41_Chapter, 0_Verse": "ויען איוב את־יהוה ויאמר",
        "41_Chapter, 1_Verse": "ידעת [ידעתי] כי־כל תוכל ולא־יבצר ממך מזמה",
        "41_Chapter, 2_Verse": "מי זה מעלים עצה בלי דעת לכן הגדתי ולא אבין נפלאות ממני ולא אדע",
        "41_Chapter, 3_Verse": "שמע־נא ואנכי אדבר אשאלך והודיעני",
        "41_Chapter, 4_Verse": "לשמע־אזן שמעתיך ועתה עיני ראתך",
        "41_Chapter, 5_Verse": "על־כן אמאס ונחמתי על־עפר ואפר",
        "41_Chapter, 6_Verse": "ויהי אחר דבר יהוה את־הדברים האלה אל־איוב ויאמר יהוה אל־אליפז התימני חרה אפי בך ובשני רעיך כי לא דברתם אלי נכונה כעבדי איוב",
        "41_Chapter, 7_Verse": "ועתה קחו־לכם שבעה־פרים ושבעה אילים ולכו אל־עבדי איוב והעליתם עולה בעדכם ואיוב עבדי יתפלל עליכם כי אם־פניו אשא לבלתי עשות עמכם נבלה כי לא דברתם אלי נכונה כעבדי איוב",
        "41_Chapter, 8_Verse": "וילכו אליפז התימני ובלדד השוחי צפר הנעמתי ויעשו כאשר דבר אליהם יהוה וישא יהוה את־פני איוב",
        "41_Chapter, 9_Verse": "ויהוה שב את־שבית [שבות] איוב בהתפללו בעד רעהו ויסף יהוה את־כל־אשר לאיוב למשנה",
        "41_Chapter, 10_Verse": "ויבאו אליו כל־אחיו וכל־אחיתיו [אחיותיו] וכל־ידעיו לפנים ויאכלו עמו לחם בביתו וינדו לו וינחמו אתו על כל־הרעה אשר־הביא יהוה עליו ויתנו־לו איש קשיטה אחת ואיש נזם זהב אחד",
        "41_Chapter, 11_Verse": "ויהוה ברך את־אחרית איוב מראשתו ויהי־לו ארבעה עשר אלף צאן וששת אלפים גמלים ואלף־צמד בקר ואלף אתונות",
        "41_Chapter, 12_Verse": "ויהי־לו שבענה בנים ושלוש בנות",
        "41_Chapter, 13_Verse": "ויקרא שם־האחת ימימה ושם השנית קציעה ושם השלישית קרן הפוך",
        "41_Chapter, 14_Verse": "ולא נמצא נשים יפות כבנות איוב בכל־הארץ ויתן להם אביהם נחלה בתוך אחיהם",
        "41_Chapter, 15_Verse": "ויחי איוב אחרי־זאת מאה וארבעים שנה וירא [ויראה] את־בניו ואת־בני בניו ארבעה דרות",
        "41_Chapter, 16_Verse": "וימת איוב זקן ושבע ימים"
    },
    "meta": "Chapter-Verse",
    "work": "Job"
}