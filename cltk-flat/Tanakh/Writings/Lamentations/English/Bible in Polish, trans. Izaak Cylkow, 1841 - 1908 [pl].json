{
    "text": {
        "0_Chapter, 0_Verse": "O, jakże osiadła samotna, stolica niegdyś mnogiej ludności, osierocona niby wdowa. Pani między narodami, księżna wpośród krain, zamieniła się w hołdownicę! ",
        "0_Chapter, 1_Verse": "Płacze rzewnie w nocy, łzy płyną po jej licu. Niemasz ktoby ją cieszył ze wszystkich jej zalotników; wszyscy jej przyjaciele sprzeniewierzyli się jej, stali się jej wrogami. ",
        "0_Chapter, 2_Verse": "Tuła się Judea z nędzy i służby twardej; osiadła wśród pogan, nie znajduje wypoczynku. Wszyscy jej prześladowcy doścignęli ją w pośród cieśni. ",
        "0_Chapter, 3_Verse": "Drogi do stolicy cyońskiej sposępniały, bo niemasz ktoby pielgrzymował na obchód uroczysty. Wszystkie bramy jej opustoszały, kapłani jej wzdychają; dziewice jej znękane, a jej samej - gorzko jej. ",
        "0_Chapter, 4_Verse": "Ciemięzcy jej stanęli na czele, wrogowie jej bezpieczni. Bo Wiekuisty przepełnił ją żałobą dla mnóstwa jej grzechów; dziatwa jej poszła w niewolę przed obliczem ciemięzcy. ",
        "0_Chapter, 5_Verse": "I tak odstąpiła od córy Cyonu wszystka jej wspaniałość. Książęta jej podobni do jeleni, które nie znalazły paszy, a szli bezsilni przed poganiaczem. ",
        "0_Chapter, 6_Verse": "Pomni Jerozolima w dniach nędzy i tułactwa swego, na wszystko co jej cennem było od dni starodawnych. Gdy popadł lud jej w moc ciemięzcy, nikt jej nie wspomógł; ciemięzcy przyglądali się, naśmiewali się z jej klęsk. ",
        "0_Chapter, 7_Verse": "Ciężko zgrzeszyła Jerozolima, przeto w ohydę się obróciła. Wszyscy, którzy ją czcili wzgardzili nią, bo ujrzeli srom jej; ona sama zaś jęczy i odwraca się. ",
        "0_Chapter, 8_Verse": "Brud jej u podołu jej szat, nie pomniała na przyszłość swoję. I tak spadła dziwnie głęboko, niemasz nikogo, któryby ją pocieszył. Wejrz Wiekuisty na nędzę moję, bo tryumfuje wróg! ",
        "0_Chapter, 9_Verse": "Wyciągnął ciemięzca rękę swą na wszystkie jej skarby. Tak, widziała jak wtargnęli poganie do świątyni jej, oni, o których rozkazałeś: nie wchodzić im do zboru twojego! ",
        "0_Chapter, 10_Verse": "Wszyscy jej mieszkańcy jęczą, poszukują chleba; oddają kosztowności swe za strawę, aby duszę posilić. Wejrz Wiekuisty, a zobacz jakom poniżona! ",
        "0_Chapter, 11_Verse": "Oby to was nie spotkało, wy wszyscy, którzy przeciągacie drogą; spójrzcie i zobaczcie jeśli jest boleść jako boleść moja, jaką mi uczyniono, mnie, którą Wiekuisty żałobą napełnił w dzień płonącego gniewu swojego. ",
        "0_Chapter, 12_Verse": "Z wysoka zesłał ogień w kości moje i opanował je. Zastawił sidła na nogi moje, odtrącił mnie wstecz; uczynił mnie pustkowiem, na zawsze zbolałą. ",
        "0_Chapter, 13_Verse": "Naciśnięte jest jarzmo grzechów moich ręką Jego; splotły się i złożyły na karku moim; złamał siłę moję. Wydał mnie Pan w ręce, z których powstać nie mogę. ",
        "0_Chapter, 14_Verse": "Podeptał wszystkich bohaterów moich Pan w pośrodku moim, ogłosił uroczystość przeciw mnie, aby skrószyć młodzieńców moich. Prasę tłoczył Pan dziewiczej córze judzkiej. ",
        "0_Chapter, 15_Verse": "Nad tem ja płaczę; rozpływa się oko moje we łzach. Bo dalekim odemnie pocieszyciel, któryby krzepił duszę moję: Dzieci moje osowiały, bo przemógł wróg. ",
        "0_Chapter, 16_Verse": "Wyciąga Cyon ręce swoje, niemasz ktoby je cieszył. Powołał Wiekuisty przeciw Jakóbowi ciemięzców jego dokoła; obróciła się Jerozolima w ohydę wpośród nich. ",
        "0_Chapter, 17_Verse": "Sprawiedliwy Wiekuisty, bom słowu jego się opierał. Słuchajcież tego narody wszystkie, a spójrzcie na boleść moję. Dziewice i młodzieńcy moi poszli w niewolę. ",
        "0_Chapter, 18_Verse": "Wzywałem zalotników moich, ale zdradzili mnie. Kapłani i starsi moi zamierali w mieście, gdy szukali strawy, aby posilić duszę swoję. ",
        "0_Chapter, 19_Verse": "Spójrz, Wiekuisty, jak ciasno mi, wnętrze moje wre! Serce przewraca się w łonie mojem, bom krnąbrny, krnąbrny był. Zewnątrz osierocał miecz, wewnątrz mór. ",
        "0_Chapter, 20_Verse": "Słyszeli jakom jęczał, ale nie było ktoby mnie pocieszył; wszyscy przyjaciele moi usłyszeli o nieszczęściu mojem, uradowali się, żeś to Sam uczynił. Sprowadzisz dzień, któryś zapowiedział, a wtedy do mnie będą podobni. ",
        "0_Chapter, 21_Verse": "Niechaj przyjdzie przed Ciebie wszystka niecność ich, a uczyń im, jakoś mnie uczynił, gwoli wszystkim grzechom moim! Bo niezliczone jęki moje, a serce moje boleje. ",
        "1_Chapter, 0_Verse": "O, jakże zamroczył w gniewie swoim Pan córę Cyonu! Z nieba strącił na ziemię wspaniałość Izraela, a nie pamiętał na podnóże stóp Swoich w dzień gniewu swojego. ",
        "1_Chapter, 1_Verse": "Zniszczył Pan bez litości wszystkie siedziby Jakóba, zburzył w uniesieniu Swojem warownie córy judzkiej, powalił na ziemię, znieważył państwo i książęta jego. ",
        "1_Chapter, 2_Verse": "Strącił w płonącym gniewie każdy róg Izraela, cofnął prawicę Swoję wobec wroga, i wzniecił w Jakóbie jakby łunę ognistą, która chłonęła dokoła. ",
        "1_Chapter, 3_Verse": "Napiął łuk Swój niby wróg, naprężyła się prawica Jego niby ciemięzcy, a niweczył wszelką rozkosz oczu w namiocie córy cyońskiej, roztoczył jako ogień płomienny gniew Swój. ",
        "1_Chapter, 4_Verse": "Okazał się Pan jako wróg, spustoszył Izraela, spustoszył wszystkie zamki jego, zburzył jego warownie, i namnożył u córy Cyonu jęku i rozpaczy. ",
        "1_Chapter, 5_Verse": "Podrył jako ogród namiot Swój, zburzył miejsce zboru Swego, podał zapomnieniu Wiekuisty w Cyonie uroczystość i sobotę, i porzucił w srogim gniewie Swoim króla i kapłana. ",
        "1_Chapter, 6_Verse": "Wzgardził Pan ołtarzem Swoim, przeklął świątynię Swoję, podał w moc wroga mury jej zamków, okrzyki wydali w przybytku Wiekuistego jako w dzień świąteczny. ",
        "1_Chapter, 7_Verse": "Postanowił Wiekuisty zburzyć mur córy Cyonu. Rozciągnął sznur mierniczy, nie odwrócił ręki Swojej od niszczenia, i otoczył smutkiem wał i przedmurze, społem bezsilnie zanikły. ",
        "1_Chapter, 8_Verse": "Zapadły w ziemię bramy jej; zniszczył i połamał jej zawory. Król i książęta jej wpośród ludów są pozbawieni zakonu; a proroków jej nie dochodzi już objawienie od Wiekuistego. ",
        "1_Chapter, 9_Verse": "Na ziemi zasiedli i umilkli starsi córy Cyońskiej, posypali prochem głowy swe, worem się przepasali; zwiesiły ku ziemi głowy swe dziewice Jerozolimy. ",
        "1_Chapter, 10_Verse": "Zanikają od łez oczy moje, wnętrze moje wre, wylała się na ziemię zgęszczona krew moja, wobec pogromu córki ludu mojego, gdy dziecię i niemowlę omdlewa po ulicach miasta. ",
        "1_Chapter, 11_Verse": "Do matek swych wołały: gdzie zboże i moszcz? gdy mdlały niby ranni po ulicach miasta, a wyzionęły ducha swego na łonie swych matek. ",
        "1_Chapter, 12_Verse": "Jakiż ci przykład mam postawić, do kogóż cię porównam, córo Jerozolimy, komuż przypodobam, abym cię pocieszył, córo Cyonu? bo wielką jak morze rana twoja, któż cię wyleczy? ",
        "1_Chapter, 13_Verse": "Prorocy twoi zwiastowali ci kłamstwo i pozór, a nie odsłaniali ci winy twojej, aby dolę twą odmienić, lecz zwiastowali ci mowy fałszu i obłudy. ",
        "1_Chapter, 14_Verse": "Załamywali nad tobą ręce wszyscy przeciągający drogą, sykali i potrząsali głową nad córą Jerozolimy; izali to ono miasto skończonej piękności, rozkosz całej ziemi? ",
        "1_Chapter, 15_Verse": "Rozwierali na cię usta wszyscy wrogowie twoi, sykali i zgrzytali zębami, wołając: zniszczyliśmy! Tak, oto dzień któregośmy wyglądali; dożyliśmy, ujrzeliśmy go! ",
        "1_Chapter, 16_Verse": "Dokonał Wiekuisty co był umyślił, spełnił słowo Swoje, postanowione od dni starodawnych, burzył a nie zmiłował się, i ucieszył tobą wroga, wywyższył róg ciemięzców twoich. ",
        "1_Chapter, 17_Verse": "Wołało serce ich do Pana. O murze córy cyońskiej! wylewaj potokiem łzy dniem i nocą, nie użyczaj wytchnienia sobie, niechaj się nie ucisza źrenica oka twojego! ",
        "1_Chapter, 18_Verse": "Wstań, wykrzykuj głośno w nocy, na początku straży; wylewaj jako wodę serce twoje przed obliczem Pana, podnieś ku Niemu ręce twoje za życie dziatek twoich, które pomdlały z głodu na wszystkich rogach ulic. ",
        "1_Chapter, 19_Verse": "Wejrzyj Wiekuisty a zobacz, komuś tak uczynił! Czyż nie musiały niewiasty zjadać płód swój, dzieci swe wypiastowane? Czyż nie byli mordowani w świątyni Pańskiej kapłan i prorok? ",
        "1_Chapter, 20_Verse": "Leżeli na ziemi po ulicach chłopię i starzec. Dziewice i młodzieńcy moi polegli od miecza; zabijałeś w dzień gniewu Twojego, zarzynałeś bez litości. ",
        "1_Chapter, 21_Verse": "Przyzwałeś, jakby na dzień uroczysty, trwogi które mnie osaczają, a nie było w dzień gniewu Wiekuistego ktoby uszedł i się ocalił: com wypiastował i wyhodował wróg mój je zgładził. ",
        "2_Chapter, 0_Verse": "Jam ten mąż, którym nędzę widział, pod biczem zagniewania Jego. ",
        "2_Chapter, 1_Verse": "Mnie On poprowadził i zawiódł w mrok bez światła. ",
        "2_Chapter, 2_Verse": "Przeciw mnie to się odwrócił, i zwraca rękę Swoję ustawicznie. ",
        "2_Chapter, 3_Verse": "Starł ciało i skórę moję, pogruchotał kości moje. ",
        "2_Chapter, 4_Verse": "Obudował mnie i ogarnął jadem i strapieniem. ",
        "2_Chapter, 5_Verse": "W ciemnościach mnie osadził, jak od wieku zmarłych. ",
        "2_Chapter, 6_Verse": "Zagrodził mnie bez wyjścia, obciążył kajdany moje. ",
        "2_Chapter, 7_Verse": "Choć krzyczę i wołam, tamuje on modlitwę moję. ",
        "2_Chapter, 8_Verse": "Zagrodził drogi moje ciosem, ścieżki moje wywrócił. ",
        "2_Chapter, 9_Verse": "Niedźwiedziem czatującym stał się dla mnie, lwem przyczajonym w ostępie. ",
        "2_Chapter, 10_Verse": "Drogi moje pokrzywił i poszarpał mnie, w strętwienie mnie wprawił. ",
        "2_Chapter, 11_Verse": "Napiął łuk Swój i postawił mnie jako cel dla strzały. ",
        "2_Chapter, 12_Verse": "Wbił w nerki moje dzieci kołczana Swojego. ",
        "2_Chapter, 13_Verse": "Pośmiewiskiem się stałem ludom wszystkim, przedmiotem pieśni ich ustawicznie. ",
        "2_Chapter, 14_Verse": "Nasycił mnie goryczami, napoił piołunem. ",
        "2_Chapter, 15_Verse": "Wykruszył krzemieniem zęby moje, podeptał mnie w prochu. ",
        "2_Chapter, 16_Verse": "Oddaliłeś od pokoju duszę moję, zapomniałem o szczęściu. ",
        "2_Chapter, 17_Verse": "I rzekłem: znikła żywotna siła moja, i nadzieja moja od Wiekuistego. ",
        "2_Chapter, 18_Verse": "Wspomnij na nędzę i tułactwo moje, na piołun i truciznę. ",
        "2_Chapter, 19_Verse": "Pamięta, o, pamięta, a pognębiona we mnie dusza moja. ",
        "2_Chapter, 20_Verse": "To wezmę do serca mojego, i dla tego ufać będę: ",
        "2_Chapter, 21_Verse": "Łaski to Wiekuistego, żeśmy nie zginęli jeszcze, bo nie wyczerpnęło się miłosierdzie Jego! ",
        "2_Chapter, 22_Verse": "Wznawiają się z każdym porankiem, wielką niezawodność Twoja! ",
        "2_Chapter, 23_Verse": "Udziałem moim Wiekuisty, rzecze dusza moja, przeto ufam Mu. ",
        "2_Chapter, 24_Verse": "Dobrotliwy Wiekuisty dla polegających na Nim, dla duszy, która Go szuka. ",
        "2_Chapter, 25_Verse": "Dobrze w milczeniu czekać na pomoc Wiekuistego. ",
        "2_Chapter, 26_Verse": "Dobrze człowiekowi dźwigać jarzmo w młodości swojej. ",
        "2_Chapter, 27_Verse": "Niechaj siedzi samotnie i milczy, gdy go obarczył. ",
        "2_Chapter, 28_Verse": "Niechaj położy na prochu usta swoje, może jest jeszcze nadzieja. ",
        "2_Chapter, 29_Verse": "Niechaj nadstawi lice uderzającemu go, niechaj nasyca się hańbą. ",
        "2_Chapter, 30_Verse": "Albowiem nie na wieki odtrąca Pan. ",
        "2_Chapter, 31_Verse": "Bo jeśli zasmucił, zmiłuje się znowu wedle pełni łaski Swojej. ",
        "2_Chapter, 32_Verse": "Albowiem nie z serca Swego trapi i zasmuca synów ludzkich. ",
        "2_Chapter, 33_Verse": "Gdy się gnębi pod stopami wszystkich więźniów ziemi, ",
        "2_Chapter, 34_Verse": "Gdy się uchyla prawo człowieka przed obliczem Najwyższego. ",
        "2_Chapter, 35_Verse": "Gdy się wykrzywia spór czyjkolwiek - czyżby nie widział tego Wiekuisty? ",
        "2_Chapter, 36_Verse": "Któż to wyrzekł, a spełniło się, jeśli tego Pan nie rozkazał? ",
        "2_Chapter, 37_Verse": "Izali nie wychodzi z ust Najwyższego zarówno złe jak dobre? ",
        "2_Chapter, 38_Verse": "Czemu utyskuje człowiek dopóki żyje, mąż cierpiący za grzechy swoje? ",
        "2_Chapter, 39_Verse": "Rozważmy drogi nasze a zbadajmy je, a nawróćmy się do Wiekuistego! ",
        "2_Chapter, 40_Verse": "Podnieśmy serce, nie ręce nasze do Boga na niebie! ",
        "2_Chapter, 41_Verse": "Myśmy wykroczyli i byli przekorni, Tyś nie wybaczył. ",
        "2_Chapter, 42_Verse": "Okryłeś się gniewem, a ścigałeś nas, zabijałeś bez litości. ",
        "2_Chapter, 43_Verse": "Przesłoniłeś się chmurą, że nie przenikła modlitwa. ",
        "2_Chapter, 44_Verse": "Pomiotem i przedmiotem wstrętu uczyniłeś nas wpośród ludów. ",
        "2_Chapter, 45_Verse": "Rozwierali na nas usta wszyscy wrogowie nasi. ",
        "2_Chapter, 46_Verse": "Trwoga i grób były udziałem naszym, spustoszenie i zniszczenie. ",
        "2_Chapter, 47_Verse": "Potoki wód wylewa oko moje nad pogromem córy ludu mojego. ",
        "2_Chapter, 48_Verse": "Oko moje wycieka a nie ustawa, bo nie znajduje wytchnienia. ",
        "2_Chapter, 49_Verse": "Póki nie spojrzy, a wejrzy Wiekuisty z nieba. ",
        "2_Chapter, 50_Verse": "Oka mojego łza dręczy duszę moję z powodu wszystkich cór ludu mojego. ",
        "2_Chapter, 51_Verse": "Ścigali, ścigali mnie niby ptaka wrogowie moi bez przyczyny. ",
        "2_Chapter, 52_Verse": "Zadławili w grobie życie moje, i zatoczyli kamień na mnie. ",
        "2_Chapter, 53_Verse": "Wezbrały wody nad głową moją, mniemałem, żem zginął. ",
        "2_Chapter, 54_Verse": "Wzywałem imienia Twego Wiekuisty z grobu najgłębszego. ",
        "2_Chapter, 55_Verse": "Usłyszałeś głos mój, nie ukrywaj ucha Twojego od westchnień i krzyku mojego. ",
        "2_Chapter, 56_Verse": "Dnia, któregom cię wołał byłeś blizkim, rzekłeś: nie obawiaj się! ",
        "2_Chapter, 57_Verse": "Wiodłeś, panie, sprawę duszy mojej, wybawiłeś życie moje. ",
        "2_Chapter, 58_Verse": "Wejrzałeś Wiekuisty na krzywdę moję, uczyń mi sprawiedliwość. ",
        "2_Chapter, 59_Verse": "Widziałeś całą ich zawziętość, wszystkie ich zamysły przeciw mnie. ",
        "2_Chapter, 60_Verse": "Słyszałeś obelgi ich Wiekuisty, wszystkie ich plany przeciw mnie. ",
        "2_Chapter, 61_Verse": "Mowy przeciwników moich, i ustawiczne knowania ich przeciw mnie. ",
        "2_Chapter, 62_Verse": "Gdy siadają i gdy wstawają, patrz, jam przedmiotem ich pieśni! ",
        "2_Chapter, 63_Verse": "Oddasz im zapłatę, Wiekuisty, wedle dzieła rąk ich. ",
        "2_Chapter, 64_Verse": "Dasz im zamroczenie serca - przekleństwo Twoje na nich! ",
        "2_Chapter, 65_Verse": "Będziesz ich ścigał w gniewie i wytępisz ich z pod nieba, o Wiekuisty! ",
        "3_Chapter, 0_Verse": "O jakże zczerniało złoto, zmienił się kruszec kosztowny, rozrzucone zostały kamienie święte po rogach wszystkich ulic. ",
        "3_Chapter, 1_Verse": "Dzieci Cyonu drogie, narówni z szczerem złotem cenione, jakże poczytane zostały za dzbany gliniane, za dzieło rąk garncarza. ",
        "3_Chapter, 2_Verse": "Szakale nawet odsłaniają pierś, karmią młode swoje; córa ludu mojego srogą się stała jak strusie na puszczy. ",
        "3_Chapter, 3_Verse": "Przywarł z pragnienia język niemowlęcia do podniebienia jego; dzieci prosiły chleba, ale nie było, ktoby im go ułamał. ",
        "3_Chapter, 4_Verse": "Ci, którzy łakocie jadali mdleli po ulicach, których wypiastowano na szkarłatach, obejmowali śmietniska. ",
        "3_Chapter, 5_Verse": "Albowiem wina ludu mojego była większa niż grzech Sodomy, która w jednej chwili zburzona została, choć nie spadły na nią ręce ludzkie. ",
        "3_Chapter, 6_Verse": "Czystsi od śniegu byli książęta jej, bielsi od mleka; cera ich czerwieńsza od korali, jako szafir postać ich. ",
        "3_Chapter, 7_Verse": "Czarniejszą od sadzy stała się twarz ich, nie poznać ich na ulicach, skóra ich przylgnęła do kości ich, zaschła niby drewno. ",
        "3_Chapter, 8_Verse": "Szczęśliwsi byli ci, co padli od miecza, niż ci, co zginęli od głodu, albowiem zanikali powoli, strawieni, dla braku plonów na polu. ",
        "3_Chapter, 9_Verse": "Ręce kobiet tkliwych warzyły same swe dzieci; służyły im na strawę, w chwili pogromu córy ludu mojego. ",
        "3_Chapter, 10_Verse": "Wyczerpnął Wiekuisty zapalczywość Swoję, wylał płonący gniew Swój, i rozniecił ogień w Cyonie, który posady jego pochłonął. ",
        "3_Chapter, 11_Verse": "Nie uwierzyliby królowie ziemi, wszyscy mieszkańcy świata, że wtargnie ciemięzca i wróg do bram Jerozolimy! ",
        "3_Chapter, 12_Verse": "Dla grzechów proroków ich, dla win kapłanów ich, którzy przelewali w niej krew sprawiedliwych. ",
        "3_Chapter, 13_Verse": "Błądzili jako niewidomi po ulicach, zbrukani krwią, tak że nie można było szat ich się dotknąć. ",
        "3_Chapter, 14_Verse": "\"Usuńcie się! nieczysty!\" wołano przed nimi, \"usuńcie się, usuńcie, nie dotykajcie się go!\" Gdy się rozproszyli i rozpierzchli, mówiono między narodami: nie zamieszkać im już tam dłużej. ",
        "3_Chapter, 15_Verse": "Gniew Wiekuistego rozmiótł ich, nie spogląda na nich więcej. Osoby też kapłanów nie uwzględniano, nad starcami nie zmiłowano się. ",
        "3_Chapter, 16_Verse": "Jeszcze wyglądały oczy nasze napróżno pomocy! Na strażnicy naszej czekaliśmy na naród, który nie dopomógł. ",
        "3_Chapter, 17_Verse": "Śledzili kroki nasze, abyśmy nie chodzili po ulicach naszych; koniec nasz się zbliżał, upłynęły dni nasze, tak, nadszedł kres nasz! ",
        "3_Chapter, 18_Verse": "Chyżsi byli prześladowcy nasi niż orły pod niebem; ścigali nas po górach; na puszczy czyhali na nas. ",
        "3_Chapter, 19_Verse": "Tchnienie ust naszych, pomazaniec Wiekuistego, schwytany został w jamach ich - on, o którymśmy mniemali: w cieniu jego żyć będziemy między narodami. ",
        "3_Chapter, 20_Verse": "Ciesz się a wesel, córo Edomu, osiadła na ziemi Uc: i do ciebie przyjdzie czara; upijesz się i ogołocisz! ",
        "3_Chapter, 21_Verse": "Spełniła się wina twoja, córo Cyonu, już cię nie skaże więcej na wygnanie; nawiedzi On winę twoję, córo Edomu, odsłoni grzechy twoje! ",
        "4_Chapter, 0_Verse": "Wspomnij Wiekuisty co się stało nam; spójrz a zobacz poniżenie nasze! ",
        "4_Chapter, 1_Verse": "Dziedzictwo nasze przypadło obcym, domy nasze cudzoziemcom. ",
        "4_Chapter, 2_Verse": "Sierotami staliśmy się bez ojca, matki nasze jako wdowy. ",
        "4_Chapter, 3_Verse": "Wodę naszą za pieniądze pijamy, drzewo nasze za opłatą się nam dostaje. ",
        "4_Chapter, 4_Verse": "Po szyję ścigani jesteśmy, pomdleliśmy, ale nie dają nam wytchnienia. ",
        "4_Chapter, 5_Verse": "Ku Egiptowi wyciągaliśmy dłoń, ku Aszurowi, aby nasycić się chleba. ",
        "4_Chapter, 6_Verse": "Ojcowie nasi zgrzeszyli a niemasz ich, a my winy ich dźwigamy. ",
        "4_Chapter, 7_Verse": "Niewolnicy panują nad nami, niemasz ktoby wybawił z ich mocy. ",
        "4_Chapter, 8_Verse": "Życiem naszem zdobywamy chleb nasz wobec miecza na pustyni. ",
        "4_Chapter, 9_Verse": "Skóra nasza jako piec zczerniała, od żarów głodu. ",
        "4_Chapter, 10_Verse": "Kobiety w Cyonie shańbione, dziewice w miastach Judei. ",
        "4_Chapter, 11_Verse": "Książęta byli ręką ich wieszane, osoby starców nie były oszczędzane. ",
        "4_Chapter, 12_Verse": "Młodzieńców do żaren wlokli, a chłopięta pod drwami upadały. ",
        "4_Chapter, 13_Verse": "Starszyzna odstąpiła od bram, młodzież od igrzysk swoich. ",
        "4_Chapter, 14_Verse": "Ucichło wesele serca naszego, obróciły się w żałobę pląsy nasze. ",
        "4_Chapter, 15_Verse": "Spadła korona nasza, biada nam, bośmy zgrzeszyli. ",
        "4_Chapter, 16_Verse": "Nad tem boleje serce nasze, dla tego zaćmiły się oczy nasze. ",
        "4_Chapter, 17_Verse": "Nad górą Cyonu, która opustoszała, szakale krążą po niej. ",
        "4_Chapter, 18_Verse": "Ty Wiekuisty na wieki zasiadasz, stolica Twoja od pokolenia do pokolenia. ",
        "4_Chapter, 19_Verse": "Czemu byś miał na zawsze zapomnieć o nas, opuścić nas na tak długie czasy? ",
        "4_Chapter, 20_Verse": "Nawróć nas do Siebie, Wiekuisty! a wrócim, odnów dni nasze jak za dawna! ",
        "4_Chapter, 21_Verse": "Ale Tyś zupełnie nas porzucił, rozgniewałeś się na nas bez miary. "
    },
    "meta": "Chapter-Verse",
    "work": "Lamentations"
}