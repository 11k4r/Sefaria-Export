{
    "text": {
        "0_Chapter, 0_Verse": "ויהי בימי שפט השפטים ויהי רעב בארץ וילך איש מבית לחם יהודה לגור בשדי מואב הוא ואשתו ושני בניו",
        "0_Chapter, 1_Verse": "ושם האיש א‍לימלך ושם אשתו נעמי ושם שני בניו מחלון וכליון אפרתים מבית לחם יהודה ויבאו שדי מואב ויהיו שם",
        "0_Chapter, 2_Verse": "וימת אלימלך איש נעמי ותשאר היא ושני בניה",
        "0_Chapter, 3_Verse": "וישאו להם נשים מאביות שם האחת ערפה ושם השנית רות וישבו שם כעשר שנים",
        "0_Chapter, 4_Verse": "וימותו גם שניהם מחלון וכליון ותשאר האשה משני ילדיה ומאישה",
        "0_Chapter, 5_Verse": "ותקם היא וכלתיה ותשב משדי מואב כי שמעה בשדה מואב כי פקד יהוה את עמו לתת להם לחם",
        "0_Chapter, 6_Verse": "ותצא מן המקום אשר היתה שמה ושתי כלתיה עמה ותלכנה בדרך לשוב אל ארץ יהודה",
        "0_Chapter, 7_Verse": "ותאמר נעמי לשתי כלתיה לכנה שבנה אשה לבית אמה יעשה [יעש] יהוה עמכם חסד כאשר עשיתם עם המתים ועמדי",
        "0_Chapter, 8_Verse": "יתן יהוה לכם ומצאן מנוחה אשה בית אישה ותשק להן ותשאנה קולן ותבכינה",
        "0_Chapter, 9_Verse": "ותאמרנה לה כי אתך נשוב לעמך",
        "0_Chapter, 10_Verse": "ותאמר נעמי שבנה בנתי למה תלכנה עמי העוד לי בנים במעי והיו לכם לאנשים",
        "0_Chapter, 11_Verse": "שבנה בנתי לכן כי זקנתי מהיות לאיש כי אמרתי יש לי תקוה גם הייתי הלילה לאיש וגם ילדתי בנים",
        "0_Chapter, 12_Verse": "הלהן תשברנה עד אשר יגדלו הלהן תעגנה לבלתי היות לאיש אל בנתי כי מר לי מאד מכם כי יצאה בי יד יהוה",
        "0_Chapter, 13_Verse": "ותשנה קולן ותבכינה עוד ותשק ערפה לחמותה ורות דבקה בה",
        "0_Chapter, 14_Verse": "ותאמר הנה שבה יבמתך אל עמה ואל אלהיה שובי אחרי יבמתך",
        "0_Chapter, 15_Verse": "ותאמר רות אל תפגעי בי לעזבך לשוב מאחריך כי אל אשר תלכי אלך ובאשר תליני אלין עמך עמי ואלהיך אלהי",
        "0_Chapter, 16_Verse": "באשר תמותי אמות ושם אקבר כה יעשה יהוה לי וכה יסיף כי המות יפריד ביני ובינך",
        "0_Chapter, 17_Verse": "ותרא כי מתאמצת היא ללכת אתה ותחדל לדבר אליה",
        "0_Chapter, 18_Verse": "ותלכנה שתיהם עד באנה בית לחם ויהי כבאנה בית לחם ותהם כל העיר עליהן ותאמרנה הזאת נעמי",
        "0_Chapter, 19_Verse": "ותאמר אליהן אל תקראנה לי נעמי קראן לי מרא כי המר שדי לי מאד",
        "0_Chapter, 20_Verse": "אני מלאה הלכתי וריקם השיבני יהוה למה תקראנה לי נעמי ויהוה ענה בי ושדי הרע לי",
        "0_Chapter, 21_Verse": "ותשב נעמי ורות המואביה כלתה עמה השבה משדי מואב והמה באו בית לחם בתחלת קציר שערים",
        "1_Chapter, 0_Verse": "ולנעמי מידע [מודע] לאישה איש גבור חיל ממשפחת אלימלך ושמו בעז",
        "1_Chapter, 1_Verse": "ותאמר רות המואביה אל נעמי אלכה נא השדה ואלקטה בשבלים אחר אשר אמצא חן בעיניו ותאמר לה לכי בתי",
        "1_Chapter, 2_Verse": "ותלך ותבוא ותלקט בשדה אחרי הקצרים ויקר מקרה חלקת השדה לבעז אשר ממשפחת אלימלך",
        "1_Chapter, 3_Verse": "והנה בעז בא מבית לחם ויאמר לקוצרים יהוה עמכם ויאמרו לו יברכך יהוה",
        "1_Chapter, 4_Verse": "ויאמר בעז לנערו הנצב על הקוצרים למי הנערה הזאת",
        "1_Chapter, 5_Verse": "ויען הנער הנצב על הקוצרים ויאמר נערה מואביה היא השבה עם נעמי משדה מואב",
        "1_Chapter, 6_Verse": "ותאמר אלקטה נא ואספתי בעמרים אחרי הקוצרים ותבוא ותעמוד מאז הבקר ועד עתה זה שבתה הבית מעט",
        "1_Chapter, 7_Verse": "ויאמר בעז אל רות הלוא שמעת בתי אל תלכי ללקט בשדה אחר וגם לא תעבורי מזה וכה תדבקין עם נערתי",
        "1_Chapter, 8_Verse": "עיניך בשדה אשר יקצרון והלכת אחריהן הלוא צויתי את הנערים לבלתי נגעך וצמת והלכת אל הכלים ושתית מאשר ישאבון הנערים",
        "1_Chapter, 9_Verse": "ותפל על פניה ותשתחו ארצה ותאמר אליו מדוע מצאתי חן בעיניך להכירני ואנכי נכריה",
        "1_Chapter, 10_Verse": "ויען בעז ויאמר לה הגד הגד לי כל אשר עשית את חמותך אחרי מות אישך ותעזבי אביך ואמך וארץ מולדתך ותלכי אל עם אשר לא ידעת תמול שלשום",
        "1_Chapter, 11_Verse": "ישלם יהוה פעלך ותהי משכרתך שלמה מעם יהוה אלהי ישראל אשר באת לחסות תחת כנפיו",
        "1_Chapter, 12_Verse": "ותאמר אמצא חן בעיניך אדני כי נחמתני וכי דברת על לב שפחתך ואנכי לא אהיה כאחת שפחתיך",
        "1_Chapter, 13_Verse": "ויאמר לה בעז לעת האכל גשי הלם ואכלת מן הלחם וטבלת פתך בחמץ ותשב מצד הקוצרים ויצבט לה קלי ותאכל ותשבע ותתר",
        "1_Chapter, 14_Verse": "ותקם ללקט ויצו בעז את נעריו לאמר גם בין העמרים תלקט ולא תכלימוה",
        "1_Chapter, 15_Verse": "וגם של תשלו לה מן הצבתים ועזבתם ולקטה ולא תגערו בה",
        "1_Chapter, 16_Verse": "ותלקט בשדה עד הערב ותחבט את אשר לקטה ויהי כאיפה שערים",
        "1_Chapter, 17_Verse": "ותשא ותבוא העיר ותרא חמותה את אשר לקטה ותוצא ותתן לה את אשר הותרה משבעה",
        "1_Chapter, 18_Verse": "ותאמר לה חמותה איפה לקטת היום ואנה עשית יהי מכירך ברוך ותגד לחמותה את אשר עשתה עמו ותאמר שם האיש אשר עשיתי עמו היום בעז",
        "1_Chapter, 19_Verse": "ותאמר נעמי לכלתה ברוך הוא ליהוה אשר לא עזב חסדו את החיים ואת המתים ותאמר לה נעמי קרוב לנו האיש מגאלנו הוא",
        "1_Chapter, 20_Verse": "ותאמר רות המואביה גם כי אמר אלי עם הנערים אשר לי תדבקין עד אם כלו את כל הקציר אשר לי",
        "1_Chapter, 21_Verse": "ותאמר נעמי אל רות כלתה טוב בתי כי תצאי עם נערותיו ולא יפגעו בך בשדה אחר",
        "1_Chapter, 22_Verse": "ותדבק בנערות בעז ללקט עד כלות קציר השערים וקציר החטים ותשב את חמותה",
        "2_Chapter, 0_Verse": "ותאמר לה נעמי חמותה בתי הלא אבקש לך מנוח אשר ייטב לך",
        "2_Chapter, 1_Verse": "ועתה הלא בעז מדעתנו אשר היית את נערותיו הנה הוא זרה את גרן השערים הלילה",
        "2_Chapter, 2_Verse": "ורחצת וסכת ושמת שמלתך [שמלתיך] עליך וירדתי [וירדת] הגרן אל תודעי לאיש עד כלתו לאכל ולשתות",
        "2_Chapter, 3_Verse": "ויהי בשכבו וידעת את המקום אשר ישכב שם ובאת וגלית מרגלתיו ושכבתי [ושכבת] והוא יגיד לך את אשר תעשין",
        "2_Chapter, 4_Verse": "ותאמר אליה כל אשר תאמרי [אלי] אעשה",
        "2_Chapter, 5_Verse": "ותרד הגרן ותעש ככל אשר צותה חמותה",
        "2_Chapter, 6_Verse": "ויאכל בעז וישת וייטב לבו ויבא לשכב בקצה הערמה ותבא בלט ותגל מרגלתיו ותשכב",
        "2_Chapter, 7_Verse": "ויהי בחצי הלילה ויחרד האיש וילפת והנה אשה שכבת מרגלתיו",
        "2_Chapter, 8_Verse": "ויאמר מי את ותאמר אנכי רות אמתך ופרשת כנפך על אמתך כי גאל אתה",
        "2_Chapter, 9_Verse": "ויאמר ברוכה את ליהוה בתי היטבת חסדך האחרון מן הראשון לבלתי לכת אחרי הבחורים אם דל ואם עשיר",
        "2_Chapter, 10_Verse": "ועתה בתי אל תיראי כל אשר תאמרי אעשה לך כי יודע כל שער עמי כי אשת חיל את",
        "2_Chapter, 11_Verse": "ועתה כי אמנם כי אם גאל אנכי וגם יש גאל קרוב ממני",
        "2_Chapter, 12_Verse": "ליני הלילה והיה בבקר אם יגאלך טוב יגאל ואם לא יחפץ לגאלך וגאלתיך אנכי חי יהוה שכבי עד הבקר",
        "2_Chapter, 13_Verse": "ותשכב מרגלתו [מרגלותיו] עד הבקר ותקם בטרום [בטרם] יכיר איש את רעהו ויאמר אל יודע כי באה האשה הגרן",
        "2_Chapter, 14_Verse": "ויאמר הבי המטפחת אשר עליך ואחזי בה ותאחז בה וימד שש שערים וישת עליה ויבא העיר",
        "2_Chapter, 15_Verse": "ותבוא אל חמותה ותאמר מי את בתי ותגד לה את כל אשר עשה לה האיש",
        "2_Chapter, 16_Verse": "ותאמר שש השערים האלה נתן לי כי אמר [אלי] אל תבואי ריקם אל חמותך",
        "2_Chapter, 17_Verse": "ותאמר שבי בתי עד אשר תדעין איך יפל דבר כי לא ישקט האיש כי אם כלה הדבר היום",
        "3_Chapter, 0_Verse": "ובעז עלה השער וישב שם והנה הגאל עבר אשר דבר בעז ויאמר סורה שבה פה פלני אלמני ויסר וישב",
        "3_Chapter, 1_Verse": "ויקח עשרה אנשים מזקני העיר ויאמר שבו פה וישבו",
        "3_Chapter, 2_Verse": "ויאמר לגאל חלקת השדה אשר לאחינו לאלימלך מכרה נעמי השבה משדה מואב",
        "3_Chapter, 3_Verse": "ואני אמרתי אגלה אזנך לאמר קנה נגד הישבים ונגד זקני עמי אם תגאל גאל ואם לא יגאל הגידה לי ואדע [ואדעה] כי אין זולתך לגאול ואנכי אחריך ויאמר אנכי אגאל",
        "3_Chapter, 4_Verse": "ויאמר בעז ביום קנותך השדה מיד נעמי ומאת רות המואביה אשת המת קניתי [קניתה] להקים שם המת על נחלתו",
        "3_Chapter, 5_Verse": "ויאמר הגאל לא אוכל לגאול [לגאל ] לי פן אשחית את נחלתי גאל לך אתה את גאלתי כי לא אוכל לגאל",
        "3_Chapter, 6_Verse": "וזאת לפנים בישראל על הגאולה ועל התמורה לקים כל דבר שלף איש נעלו ונתן לרעהו וזאת התעודה בישראל",
        "3_Chapter, 7_Verse": "ויאמר הגאל לבעז קנה לך וישלף נעלו",
        "3_Chapter, 8_Verse": "ויאמר בעז לזקנים וכל העם עדים אתם היום כי קניתי את כל אשר לאלימלך ואת כל אשר לכליון ומחלון מיד נעמי",
        "3_Chapter, 9_Verse": "וגם את רות המאביה אשת מחלון קניתי לי לאשה להקים שם המת על נחלתו ולא יכרת שם המת מעם אחיו ומשער מקומו עדים אתם היום",
        "3_Chapter, 10_Verse": "ויאמרו כל העם אשר בשער והזקנים עדים יתן יהוה את האשה הבאה אל ביתך כרחל וכלאה אשר בנו שתיהם את בית ישראל ועשה חיל באפרתה וקרא שם בבית לחם",
        "3_Chapter, 11_Verse": "ויהי ביתך כבית פרץ אשר ילדה תמר ליהודה מן הזרע אשר יתן יהוה לך מן הנערה הזאת",
        "3_Chapter, 12_Verse": "ויקח בעז את רות ותהי לו לאשה ויבא אליה ויתן יהוה לה הריון ותלד בן",
        "3_Chapter, 13_Verse": "ותאמרנה הנשים אל נעמי ברוך יהוה אשר לא השבית לך גאל היום ויקרא שמו בישראל",
        "3_Chapter, 14_Verse": "והיה לך למשיב נפש ולכלכל את שיבתך כי כלתך א‍שר אהבתך ילדתו אשר היא טובה לך משבעה בנים",
        "3_Chapter, 15_Verse": "ותקח נעמי את הילד ותשתהו בחיקה ותהי לו לאמנת",
        "3_Chapter, 16_Verse": "ותקראנה לו השכנות שם לאמר ילד בן לנעמי ותקראנה שמו עובד הוא אבי ישי אבי דוד",
        "3_Chapter, 17_Verse": "ואלה תולדות פרץ פרץ הוליד את חצרון",
        "3_Chapter, 18_Verse": "וחצרון הוליד את רם ורם הוליד את עמינדב",
        "3_Chapter, 19_Verse": "ועמינדב הוליד את נחשון ונחשון הוליד את שלמה",
        "3_Chapter, 20_Verse": "ושלמון הוליד את בעז ובעז הוליד את עובד",
        "3_Chapter, 21_Verse": "ועבד הוליד את ישי וישי הוליד את דוד"
    },
    "meta": "Chapter-Verse",
    "work": "Ruth"
}