{
    "text": {
        "0": "יְדִיד נֶֽפֶשׁ אָב הָרַחֲמָן.",
        "1": "מְשׁוֹךְ עַבְדְּ֒ךָ אֶל רְצוֹנֶֽךָ.",
        "2": "יָרוּץ עַבְדְּ֒ךָ כְּמוֹ אַיָּל",
        "3": "יִשְׁתַּחֲוֶה אֶל מוּל הֲדָרֶֽךָ.",
        "4": "יֶעֱרַב לוֹ יְדִידוֹתֶֽיךָ.",
        "5": "מִנֹּֽפֶת צוּף וְכָל טָֽעַם:",
        "6": "הָדוּר נָאֶה זִיו הָעוֹלָם.",
        "7": "נַפְשִׁי חוֹלַת אַהֲבָתֶֽךָ.",
        "8": "אָֽנָּא אֵל נָא רְפָא נָא לָהּ.",
        "9": "בְּהַרְאוֹת לָהּ נֹֽעַם זִיוֶֽךָ.",
        "10": "אָז תִּתְחַזֵּק וְתִתְרַפֵּא.",
        "11": "וְהָיְ֒תָה לָהּ שִׂמְחַת עוֹלָם:",
        "12": "וָתִיק יֶהֱמוּ נָא רַחֲמֶֽיךָ",
        "13": "וְחֽוּסָה נָא עַל בֵּן אֲהוּבֶֽךָ.",
        "14": "כִּי זֶה כַּמָּה נִכְסוֹף נִכְסַפְתִּי",
        "15": "לִרְאוֹת מְהֵרָה בְּתִפְאֶֽרֶת עֻזֶּֽךָ.",
        "16": "אֵֽלֶּה חָמְ֒דָה לִבִּי",
        "17": "וְחֽוּסָה נָא וְאַל תִּתְעַלֵּם:",
        "18": "הִגָּלֶה נָּא וּפְרוֹס חֲבִיבִי עָלַי",
        "19": "אֶת סֻכַּת שְׁלוֹמֶֽךָ.",
        "20": "תָּאִיר אֶֽרֶץ מִכְּ֒בוֹדֶֽךָ.",
        "21": "נָגִֽילָה וְנִשְׂמְ֒חָה בָּךְ.",
        "22": "מַהֵר אֶהֹב כִּי בָא מוֹעֵד",
        "23": "וְחָנֵּֽנוּ כִּימֵי עוֹלָם:\n"
    },
    "meta": "Liturgy",
    "work": "Yedid Nefesh"
}