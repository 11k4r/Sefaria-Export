Sefer Yehudit
ספר יהודית
merged
https://www.sefaria.org/Sefer_Yehudit
This file contains merged sections from the following text versions:
-תרגום מיוונית יצחק זעקיל פרענקיל,  ווארשא  1885, אתר דעת 
-http://www.daat.ac.il/daat/hasfarim/yehudit-2.htm#1
-תרגום מיוונית יצחק זעקיל פרענקיל  ווארשא 1885, אתר דעת
-http://www.daat.ac.il/daat/hasfarim/yehudit-2.htm#2
-Yehudit Chapter 1
-http://www.daat.ac.il/daat/hasfarim/yehudit-2.htm#1

ספר יהודית



Chapter 1

ויהי בשנת שתים עשרה למלך נבוכדנצר אשר ישב בנינוה עיר הגדולה לאלוהים, וימלוך ארפכשד מלך מדי באחמתא הבירה היא אֶקְבַּתָּנָה. 
ויקף את העיר חומות אבני-מחצב, שלוש אמות רוחבן ושש אמות קומתן.
וקומת החומות שבעים אמה, ועוביין חמישים. 
ומגדלים עשה על שערי העיר, מאת אמה גובהם ושישים אמה יסודם. 
וקומת השערים עשה שבעים אמה, ורוחבם ארבעים, לתת רווח לרוב צבאיו לצאת ולערוך חיל הרוכבים את חיל הרגלים. 
ויהי בימים ההם, ויעש נבוכדנצר מלחמה את ארפכשד בערבה הגדולה אשר על גבולי רְעוּ.
וכל יושבי ההרים וכל העמים אשר על שפת נהרי פרת חדקל וגיחון וגם אריוך מלך עילם ועם רב מבני גלעד באו לעזרתו. 
וישלח נבוכדנצר מלך אשור מלאכים לקרוא ליושבי פרס, ולכל יושבי מערב, והם קילקיא ודמשק והלבנון והכרמל והגלעד והגליל ושדה יזרעאל. 
וליושבי שומרון ועריה, ואל הגוים מעבר לירדן ועד ירושלים, ולכל יושבי גושן וארץ מצרים עד הרי קדר.
וימאנו כל גויי הארצות האלה לשמוע בקול מלך אשור, ולא באו לעזרתו במלחמה, כי לא יראו מפניו. וישיבו את מלאכיו בחרפה ובוז לארצם.
ותבער חמת נבוכדנצר בכל הארצות האלה, וישבע בכיסאו ובמלכותו להינקם בהם, ולהשחית כל גבולי קיליקיא דמשק וארם.
ולהכות לפי חרב כל יושבי עמון ומואב, וכל ארץ יהודה ומצרים, וכל אשר בין שני הימים בתווך. 
ויהי בשנת שבע עשרה למלכו ויצא עם כל חילו לקראת ארפכשד למלחמה, ותחזק ידו, ויך את עמו ואת רכבו ופרשיו לפי חרב. 
ואחרי קחתו את כל הערים, בא גם לאחמתא, ויכבוש את המגדלים, וישם את חוצות העיר, וכל תפארתה הפך לחרבה. 
וירדוף אחרי ארפכשד, וידבק אותו בהר רעו, ויורהו בחציו וימיתהו.
ואחרי כן שב עם כל חילי צבאיו לנינוה, וישב שם שמח וטוב לב, ויעש להם משתה עשרים ומאת יום. 

Chapter 2

ויהי בשנת שמונה עשרה למלכו, בעשרים ושנים יום לחודש הראשון, ויערימו סוד בבית המלך לעשות נקמה בכל הגוים ההם כאשר דיבר. 
ויקרא המלך לכל שריו ועבדיו, ויגד להם את עצתו, ויספר להם את רשעת כל הגוים האלה. 
ויהי באומרם כולם להשמיד ולאבד את כל הגויים אשר לא שמעו בקול המלך, ויקרא לראש שרי צבאיו ולמשנהו להלופרנש, ויאמר אליו.
כה אמר נבוכדנצר הגדול מלך כל הארץ. 
מהר ובחר לך חיל רגלי גיבורי כוח שנים עשר ריבוא, ופרשים שנים עשר אלף. 
וצא למלחמה על כל הארצות אשר מים למלכותי, ואשר לא שמעו לקולי. 
ואמרת אליהם: ארצכם ומימיכם לי הם.
הנה יצאתי באפי ובחמתי לקראתכם, וכיסיתי את עין ארצכם בהמון צבאותיי, ולהם אתננה לשלל.
הבקעות והנחלים ימלאו חלליכם, והנהרות יעכרו מפגרי מתיכם, וניפצתי את השבויים עד כנפות הארץ. 
אתה תלך לפני ופרצת על כל גבולי ארצותם. והיה כי ייכנעו ועמדו תחת ידיך עד יום פוקדי עליהם. 
וכי יתייצבו לפניך, והחרמת אותם לפי חרב, עינך לא תחוס עליהם, וכל הארץ תהי לבז. 
ועתה בי נשבעתי ובמלכותי, אם לא בידי אעשה כאשר דברתי.
לכן מהר ועשה כאשר צוותיך, אל תפל דבר ממצוותי, ואחֵר לא תאחֵר. 
ויצא הלופרנש מאת פני המלך, וישמע את כל שרי החיל וכל פקידי ארץ ארם, ויפקוד את אנשי צבאו, כולם גיבורי חיל כאשר צווה המלך.
ויהיו פקודיהם למספרם שנים עשר ריבוא איש רגלי, ופרשים נושאי קשת שנים עשר אלף. 
ויערוך אותם כמשפט, ויעברו לפניו, וגמלים וחמורים עימהם עד אין מספר נושאים את כליהם, וגם צאן ובקר מקנה רב מאד. 
וגם בר ואוכל להחיות כל ההמון הזה, וכסף וזהב רב מאוצר המלך. 
ויסע עם כל החיל הזה וסוס ורכב ופרשים לפני המשנה, ויכסו את עין הארץ, וילכו ימה.
וגם ערב נסע אתם כארבה וכחול על פני האדמה אשר לא יספר מרוב. 
וייסע מנינוה דרך שלשת ימים, עד ערבות בקתילש. ויחן תחת ההר משמאל לקיליקיא.
ומשם נסע עם כל מחנהו ורכבו ופרשיו על ההרים. 
ויהפוך את פוט ולוד ויַשחת כל בני תרשיש ואת בני ישמעאל היושבים בקצה המדבר מנגב לחילון. 
ויעבר את נהר פרת, וילך פדנה ארם, ויהרוס כל עיר מבצר מנחל ארנון ועד הים. 
ויכבוש את כל גבולי קיליקיא, וכל המתייצבים לפניו הכה לפי חרב. ויבוא עד הרי יפת אשר מנגב לארץ ערב. 
ויסובב כל יושבי מדין, ויצת אש באוהליהם, וישחת את מגרשיהם. 
ויהי בעת הקציר וירד לדמשק, ויבער את קָמַת העיר, ויחרם כל צאן ובקר.
את העיר שללו ויבוזו ואת שדותיה השחיתו, וכל איש בחור הכו לפי חרב. 
 ותיפול אימתו על כל יושבי חבל הים, ועל יושבי צור וצידון ועקן וימנה. 
 וגם יושבי אשדוד ואשקלון יראו וחרדו מפניו. 

Chapter 3

וישלחו אליו מלאכים לקרוא לו לשלום ויאמרו:
עבדים אנחנו למלך האדיר נבוכדנצר.
הנה נפלנו לפניך ארצה, עשה עמנו כאשר ייטב בעיניך. 
כל אשר לנו לך הוא, חוותינו וערינו ומקננו גדרותינו ואוהלינו לפניך הם, לעשות בהם כאוות נפשך. 
כל הערים ויושביהן בידך נתנו, בא נא אלינו ורדֵה בנו כטוב בעיניך.
ויהי בדברם אליו כדברים האלה, וירד עם חילו מן ההר אליהם אל מול שפת הים, ויתן משמר בכל עיר מבצר, ואת מיטב העם בחר לאנשי צבאו. 
וכל הארץ מסביב יצאו לקראתו בחלילים ובתופים ובמחולות. 
והוא השחית כל גבולי הארץ ויכרֵת את אשריהם. 
כי כן גמר בלבו להשמיד כל אלוהי הארצות, לבעבור ישתחוו כל העמים לנבוכדנצר, וכל לשון תקרא בשמו. 
משם נסע לקראת יזרעאל קרוב לדותן, נוכח הרי המצור אשר ליהודה. 
ויחן את מחנהו בין יגבהה ובין עיר השטים, וישב שם חודש ימים עד היאסף כל רכוש המחנות. 