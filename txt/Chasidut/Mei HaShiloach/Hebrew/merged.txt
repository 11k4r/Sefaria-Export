Mei HaShiloach
מי השלוח
merged
http://www.sefaria.org/Mei_HaShiloach
This file contains merged sections from the following text versions:
-wikisource
-https://he.wikisource.org/wiki/%D7%9E%D7%99_%D7%94%D7%A9%D7%99%D7%9C%D7%95%D7%97/%D7%A4%D7%A8%D7%A9%D7%AA_%D7%95%D7%99%D7%A9%D7%91



מי השלוחוישב יעקב זה שאמר הכתוב (ירמיהו ל' י) 'ושב יעקב ושקט ושאנן ואין מחריד'. 'והיה אחרי כן אשפוך את רוחי וכו' זקניכם חלומות יחלומו בחוריכם חזיונות יראו' (יואל ג' א). היינו כל המעשים הנעשים בעולם נראים למעשה בשר ודם, אך מההרהור והמחשבה נראים שהם מעשה השם יתברך. ובאלו הפרשיות מלמד אותנו הש"י אשר המעשים הם מיד הש"י והמחשבות הם מצד האדם וכל המעשים שיעשה האדם דבר רשות על זה נאמר כי הכל בידי שמים.
ומעשה המצות או היפך הם ביד הש"י ורק לפעמים יתלה אותם באדם, וכמו שמצינו על מעשה יהודא שהעיד צדקה ממני, ועל החלומות של יוסף הצדיק נאמר שהם מהרהורא דיומא, כי באמת כן השיבו אותו השבטים כאשר סיפור להם החלום, כי יעקב אבינו עליו השלום כאשר חלם לו החלום בהליכתו ללבן התחיל לעיין בו ולמד את עומק הנמצא בו לכל השבטים, והם למדו אותו ונתחדש להם בו בכל פעם דברי תורה חדשים. כי כמה עמקות דברי תורה נמצא בהחלום הזה. וכאשר אמר להם יוסף הצדיק כי גם לו חלמו חלומות כאלה יקרים, השיבו לו, המלוך תמלוך עלינו, כי איך תדמה לאבינו הלא אבינו הוא כל היום ביראה ודבוק בהשם יתברך ולכך מראה לו השם יתברך חלומות אף בשינה כי גם אז הוא דבוק בהשם יתברך. אבל אתה אינך במדרגה הזאת וכל חלומותיך המה מהרהורא דיומא שאתה רוצה בגדולה ובהתנשאות ולכך יחלים לך חלומות כאלה, כי אין לך גדולה ממדות יראה וענוה. ויעקב אבינו היה תמיד עבודתו בזה, יראה היינו שהשם יתברך משגיח על הכל כדכתיב 'ממכון שבתו השגיח' (תהלים ל"ג יד), ו'לא ינום' (תהלים קכ"א ד), וענוה היינו שאינו מתגאה על שום בריה כי מותר האדם מן הבהמה אין, לשון אין היינו אף שבאמת מצד השם יתברך יש חילוק אך מצד האדם אין לברר. 
וזה 'וישב יעקב בארץ מגורי אביו' היינו יראה ובארץ כנען הוא ענוה. ובקש לישב בשלוה, זאת השלוה היינו, כי כשהאדם מנהיג את עצמו להסתלק מכל ספק ולשמור מכל מעשה רע אז הוא בשלוה. ועל זה אמר לו הש"י כי בעוד האדם בגוף אין באפשר להתנהג בכל כך שמירה ויראה וענוה, כי הש"י חפץ במעשים של האדם כי בעוה"ז צריך להתנהג באהבה ומעשה שאינה מבוררת כל כך. ועל זה נאמר לעתיד 'ושב יעקב' לשון נפשי ישובב בתענוג ממחשבות דברי תורה 'ושקט' היינו מדרגת שבת ועמדו זרים ורעו צאנכם, 'ושאנן' היינו במחשבה מבלי לירא ממלחמות ומאורעות, 'ואין מחריד' היינו אף בשינה יהיה דבוק בהשם יתברך ולא ירא פן הוא חס ושלום נסוג מהשם יתברך. וזה היה טענות השבטים על יוסף הצדיק כי גם הוא היה מתנהג את עצמו במדות היראה ועל זה נאמר במדרש (בראשית רבה פ"ד ח)שהיה זיו איקונין דומה לו, והיינו שהעמיק עצמו לב' מדות הללו יראה וענווה כדי שילך בטח. ולזה נאמר עליו כי בן זקונים הוא לו, היינו כמו שיעקב אבינו התנהג עצמו במידת יצחק אבינו היינו יראה גם הוא התנהג עצמו בהמדה הזאת, ובענווה כמו אביו. 
ועל זה דקדק עמו הש"י כ"כ עד כחוט השערה, כי אף שהמדות הללו טובים מכל מקום צריך האדם לבטוח בה' גם כן. כי הנעשה מצד האדם אינו בנין עדי עד, כי אף שיוסף פעל בשמירתו מאוד אשר ממנו יצאו כל מלכי ישראל הנקראין גדולים כדאיתא במדרש (בראשית רבה פ"ד יט), 'שק נהוג בבני אדם גדולים, שהרי יהורם לבש שק', אך נאמר עליהם 'אך לא כל הימים'. היינו כי בנין עדי עד אינו שייך לחלקם, רק לחלק יהודא. כי אף שעל כל הששת אלפים שנה פעל בצדקו שיעמוד בעולם, אך בניין עדי עד זה שייך ליהודא. ויוסף הצדיק היה תמיד בתרעומות מדוע כל מעשה יהודא אחי אשר עושה ה' מצליח בידו, ועמי הקב"ה מדקדק עד כחוט השערה. והראה לו השם יתברך דוגמא במעשה דשר המשקים והאופים, היינו לכל מלך יש שני שרים שר המשקה ושר האופה ובאמת לשר המשקה מהראוי לבל להעניש אותו אם ימצא זבוב בכוסו, כי מה היה יכול לעשות כי הזבוב הוא בעל חי ואי אפשר להשמר ממנה פן בעת נתנו הכוס על כף המלך אז פרחה לתוך הכוס. אבל שר האופים לאשר בפת הנמצא בה צרור הלוא עליו האשם, כי הצרור אינו בעל חי ויוכל להשמר מזה. לזאת הראה לו השם יתברך כי יוסף הוא נגד שר האופים כי אותו העמיד השם יתברך על מקום בהיר ונקי נגד עשו בכדי שלא יהיה לעשו שום מקום טענה, העמיד את יוסף נגדו מנוקה מכל כמה שנאמר 'ובית יוסף להבה' (עובדיה א' יח) ונתן בו כוח כדי שיכול להתגבר על כל תאוותו ולכן אם נמצא בו איזה דבר מחוץ, לפשע יחשב לו, אך מאהבת השם יתברך ליוסף נתן אדם תחתיו ונהרג שר האופים כמו שכתוב 'ואתן אדם תחתיך' (ישעיהו מ"ג ד) ומזה הבין הדבר. ויהודא הוא נגד שר המשקה כי דוד המלך עליו השלום נקרא בדחנא דמלכא (זוהר שמות קז) ועל ניסוך היין נשמעין שירי דוד. ובאמת ליהודא במעשה דתמר וכן בכל המעשים משבט יהודא הדומין לזה, נתן בהם הש"י כח התאווה כל כך עד שלא היה באפשרותם להתגבר, וכמו שמבואר שמלאך הממונה על התאווה הכריחו (בראשית רבה פ"ה ט), ולכן לא עליו האשם במה שלא היה יכול להתגבר על יצרו. וזה פירוש 'בדחנא דמלכא', היינו שמניח את עצמו להינצח מהש"י, כמו שאמר דוד המלך עליו השלום 'למען תצדק בדברך', למי נאה שיוצדק אני או אתה. וזה שנאמר 'אפרים לא יקנא את יהודה, ויהודה לא יצור את אפרים', כי באמת אלו השני שבטים הם תמיד מתנגדים זה לזה, כי עניין החיים שנתן הקב"ה לשבט אפרים הוא להביט תמיד בכל דבר מעשה על הדין וההלכה מבלי לזוז ממנו. ולכן כשהכתוב מזהיר את ישראל לבלתי יחטאו, מטרת התורה אז יאמר 'פן יצלח כאש בית יוסף', היינו שתראו כי לא יהיה מתנגד למעשיכם. ושורש החיים של יהודא הוא להביט תמיד להש"י בכל דבר מעשה, אע"פ שרואה האיך הדין נוטה, עם כל זה מביט להש"י שיראה לו עומק האמת בהדבר. כי יוכל להיות אף שהדין אמת הוא, לפי טענות בעלי הדינים, אך אינו לאמיתו. כי פן יטעון אחד טענה שקרית, כמו שמצינו בקניא דרבא, וכמו כן נמצא בכל עניינים, וזאת הוא שורש החיים של יהודה להביט לה' בכל דבר ולא להתנהג על פי מצוות אנשים מלומדה, אף שעשה אתמול מעשה כזה מכל מקום היום אינו רוצה לסמוך על עצמו, רק שהש"י יאיר לו מחדש רצונו יתברך. ועניין הזה יחייב לפעמים לעשות מעשה נגד ההלכה, כי 'עת לעשות לה וכו' ולזה אלו השני שבטים מתנגדים זה לזה. ולעתיד נאמר 'אפרים לא יקנא' וכו' 'ויהודה לא יצור' וכו', היינו שלאפרים לא יהיה טענה על יהודה במה שיוצא חוץ להלכה ולא יצר לו מזה, כי יראה הש"י לאפרים את כוונת יהודה, שהוא מכוון לשם שמים ולא להנאת עצמו, וממילא יהיה שלום ביניהם.